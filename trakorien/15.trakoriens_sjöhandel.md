<title>Trakoriens sjöhandel - Trakorien</title>

# 15. Trakoriens sjöhandel

**Villkor för kunskap om handelsrutter:** FV Geografi eller FV områdeskännedom eller FV Sjökunnighet.

**Förslag till tolkning:** Ett lyckat slag ger tillgång till kartorna 1T4 minuter, men inga anteckningar får göras och ingen annan får kika. Bara ett slag per besökt trakorisk hamnstad får göras.

Eftersom Trakorien är ett örike pågår en livlig trafik över vattnen. I Trakoriska sjön går ständigt handelsfartyg mellan öarna liksom till Magilre, Bzegusta och staden O, men utanför detta område är risken för pirater, odjur och stormar större. Visserligen patrullerar örlogsfartyg regelbundet kuststräckan mellan Bzegusta och Pik Nakra, men där bortom sker alla färder i konvoj.

## Fjärran rutter

Förutom svavelkonvojen till Marjura vår och höst, går vanligen tre konvojer årligen till Melukha. En av dessa, den sk Kopparkonvojen fortsätter in i Kopparhavet till Caddo, Erebos och andra länder därborta.

Om tiderna är goda reser man ungefär vartannat år österut genom barbarvattnen för att ta sig in i Masevabukten ända ner till Demontungan, kontinentens landförbindelse med Akrogal, där man lastar kamsunsk papir, kryddor och andra dyrbarheter från österlanden. Den sk ”demontraden" är farlig och kostsam, men betalar vid lyckliga tillfällen mångfaldigt igen eftersom man slipper Kopparhavets tullare och krämare.

## Lokala rutter

En karta visar de vanliga, lokala handelsrutterna i trakoriska vatten. Översikten kan användas tex då rollfigurer vill färdas mellan öarna eller då de är strandsatta och söker hjälp.

Rutterna har ritats med fyra olika strecktjocklekar. På de tjockaste rutterna går fartyg minst varannan dag i båda riktningar. På de något tunnare rutterna seglar skepp varje vecka. På de ännu tunnare rutterna går fartygen 1-2 gånger per månad. På de tunnaste rutterna seglar man en gång per 1 -3 månader.

## Handelsvaror

**Villkor för kunskap om handelsvaror:** FV Områdeskännedom eller FV Värdesätta (allmän).

Man slår för varje direkt fråga, t ex "var produceras varan si?” eller ”vad är huvudnäringen i landskapet så?”.

När man kommer till en stad får rollfigurer med ovanstående färdigheter automatiskt reda på vad som är huvudnäringen i bygden. Se för övrigt reseberättelsen.

Ringarna med siffror visar vad en trakt producerar i överskott för handel. Förutom dessa varor försörjer varje region sig själv med vardagsförnödenheter.

## Några fartygstyper

**Villkor:** FV Sjökunnighet eller Områdeskännedom eller resa med den aktuella fartygstypen.

### Katremassen

Katremassen är ett segelfartyg av katamarantyp som opererar ensamt eller parvis längs öarnas yttre kuster i jakt på pirater och raugoner. Den är mycket snabb i svag till hård vind, men råkar lätt illa ut i oväder, vilket gör den knuten till kusten.

Katremassen riggas med ett stort latinsegel vid stormasten kompletterat med två mindre över vardera akterskrovet. Dessa mindre segel fungerar delvis som vindroder.

Däcket är lagt mellan skroven och belamrat med lätta kastmaskiner och arcuballistor. Däremot kan skeppet inte belastas med stor truppmängd eller annan last utan att tyngas ner och förlora sina fördelar.

### Galbalonen

Galbalonen är en flytande fästning som framför allt byggts för större sjöslag. Fartyget är tungt och relativt långsamt, men istället högt och välrustat vilket gör det mycket svårt att borda.

Galbalonen riggas med flera rå- och latinsegel på minst två master, men kan också föras med åror. Dessa används dock bara till finare manövrer och ramningsförsök.

För- och akterkastellen är breda plattformar där bepansrade trupper kan trängas i ett gott skydd för att storma över på rammade eller bara fasthakade fiendeskepp. Kastellen rymmer också någon tyngre kastmaskin och flera lätta arcuballistor.

### Dramonen

Dramonen är en stridsgalär som framförallt patrullerar Trakoriska sjöns inre vatten, samt de kustnära, sydliga farvattnen mellan Magilre och Ransard. Dess ringa djupgående låter den operera obehindrat nära land.

Fartyget har en enda mast med ett stort latinsegel och en fast besättning roddare, mest fångar. Dramonen är snabb och lätt att manövrera oberoende av vind, men tål inte hård sjö. Den är närmast obrukbar under de hårdaste vintermånaderna.

### Kavarellen

Kavarellen eller ”sjöhästen”, är Trakoriens vanligaste handelsskepp på medellånga och långa handelsresor. Farkosten har kraftig köl och runda bogar som gör den mycket sjösäker men långsam. Den riggas med ett eller två latinsegel.
