
<!DOCTYPE html">
<head>
<meta charset="utf-8">
<style> @import "../style.css"</style>
</head>

<div id="nav" class="nav"></div>
<script async type="text/javascript" src="../nav_data.js"></script>
<script async type="text/javascript" src="../nav.js"></script>
<div class="content">

<p><title>Kolonier och grannar - Trakorien</title></p>
<h1 id="14-kolonier-och-grannar">14. Kolonier och grannar</h1>
<p><strong>Villkor:</strong> FV Geografi eller FV Områdeskännedom eller FV Historia. Lyckat färdighetsslag ger kunskap om ett land.</p>
<p>Nedan följer en kort orientering om trakterna runt de Trakoriska huvudöarna. Beskrivningarna är allmänna och kortfattade för att inte låsa framtida spelkonstruktion i området, men inget hindrar att spelledaren själv broderar ut dem.</p>
<h2 id="kolonierna">Kolonierna</h2>
<h3 id="marjura">Marjura</h3>
<p>Marjura är en ö vid polarisens kant långt nordväst om Marjura. Ön bebos sedan gammalt av primitiva kvurer, fritänkare från Trinsmyra, dvärgar och jättar.</p>
<p>För att få monopol på den lönsamma svavelhandeln har Trakoriska riket på senare tid ockuperat svavelträsken och hamnstaden Arhem. Vår och höst seglar konvojer till Arhem för att lossa förnödenheter och lasta svavel.</p>
<p>Seglatsen tar ca en månad från Tricilve, inklusive stopp i Vumbra och Isakra på Trinsmyra.</p>
<p>Marjura beskrivs mer ingående i modulen ”Svavelvinter”.</p>
<h3 id="bzegusta">Bzegusta</h3>
<p>Ön Bzegusta var tidigare en upprorisk del av kungariket Magilre, men ”befriades” redan av klavykerna och har sedemera gått i arv till Trakoriska riket. Den utgör en nyckel till kontrollen över sjöfarten i området och vidare söderut. Idag förekommer inga uppror på Bzegusta. Trakoriens militära dominans har gjort ön till en lugn och säker plats som frodas av god handel.</p>
<h3 id="torilia">Torilia</h3>
<p>Staden Torilia är Trakoriens enda besittning på fastlandet, och liksom Bzegusta ett arv från klavykerna på Palamux. Staden är en viktig bas för handelskonvojer söderut och vidare in i Kopparhavet. Murarna har förstärkts i sekler för att motstå regelbundna angrepp av pirater och erövrare.</p>
<h2 id="grannarna">Grannarna</h2>
<h3 id="mereld">Mereld</h3>
<p>Ön Mereld är en helt fristående republik, politiskt dominerad av animister och elementarmagiker. Den berömda magiska akademin, kallad ”Sfärernas centrum”, grundades av Gonesastra den goda, vars ande fortfarande sägs vaka över ön. Merelderna bemöter i kraft av sin magi grannfolken med överseende godhet. Några trevande invasionsförsök från Trakoriska riket och Magilre har avvisats som beklagliga missförstånd utan blodsspillan eller hat.</p>
<p>Kafrilersekten, vars animister dyrkar ljusguden Tigwalvan, bedriver mission i Trakorien. Med bidrag från Bodâken sköter sekten Paratornas sjuk- och fattigvård.</p>
<h3 id="melukha">Melukha</h3>
<p>Matriarkaten på de tropiska öarna Melukha och Bactulge är Trakoriens äldsta och pålitligaste vänner trots att man är varandras totala motsatser. Vänskapen stammar från tiden då en klavykisk flotta räddade befolkningen på den sjunkande ön Kymm. Sedan dess tror Melukherna att nordhavets öar bebos av idel helgon.</p>
<p>Handeln med Melukha och Bactulge är mycket lönsam för trakorierna och hjälper dem dominera handeln väster om Kopparhavet. Retsamt nog vägrar melukherna ge dem handelsmonopol, eftersom de inte ens förstår ordets innebörd.</p>
<h3 id="magilre">Magilre</h3>
<p>Magilre är en stabil, feodal stat på kontinentens nordvästra kust, dominerad av gamla adelssläkter och en kungafamilj med månghundraåriga anor. Magillerna är mycket skickliga diplomater och talare. De har sedan länge valt en fredlig samexistens med Trakoriska riket. Eftersom urgamla spådomar varnar trakorierna för kolonier på fastlandet känner sig Magilre inte hotat av riket.</p>
<p>SL kan välja att ge magiller +2 på egenskapen KAR.</p>
<h3 id="klomellien">Klomellien</h3>
<p>Klomellien är ett område med relativt självstyrande städer som ofta vill dominera varandra. De södra delarna besväras regelbundet av svartfolk och barbarer, vilket frammanat goda krigare och vapensmeder. Klomellien är berömt för sina goda hantverkare. Varje stad har sina specialiteter som skyddas av mycket starka skrån.</p>
<p>Magilre skulle gärna invadera Klomellien, men törs inte för Trakoriens skull.</p>
<h3 id="ransard">Ransard</h3>
<p>Trakoriens arvfiende, kungariket Ransard, bebos av barbarklaner, där den starkaste klanhövdingen väljs till kung och behärskar huvudstaden Kapalht.</p>
<p>Genom historien har flera krig utkämpats mellan länderna och än idag saknas normala förbindelser, så att all handel sker via staden O eller Magilre. Trakorien blockerar effektivt ransardernas sjöhandel västerut, vilket är en ständig nagel i ögat på barbarerna.</p>
<h3 id="staden-o">Staden O</h3>
<p>Frihandelsstaden O är en mycket speciell, laglös handelsplats där allt kan köpas för pengar. Stadens delar behärskas av olika furstar med stöd från omgivande makter. Intriger och mord är vardag i staden O, där varje främling gör klokt i att köpa beskydd.</p>
<p>Staden O kommer sannolikt att beskrivas närmare i en kommande modul.</p>
<h3 id="sanithsid">Sanithsid</h3>
<p>Den religiösa staten Orghin långt uppe i nordost bebos av de blåhudade orghingarna. Man tillåter inga främlingar på sin mark och landet är därför tämligen okänt. Ingen annan makt har några intressen i orghingarnas avlägsna och nedisade trakter, varför de i stort sett lever sitt eget liv. Någon gång kommer handelsskepp till Trakorien med värdefulla vinterpälsar och ädel-is.</p>
<h2 id="vita-flackar">Vita fläckar</h2>
<p>De markerade vita fläckarna på kartan kommer garanterat aldrig att kartläggas i framtida moduler. De utgör platser där varje spelledare kan placera sina egna riken och bestämma hur de förhåller sig till traktens andra makter.</p>
<p><img alt="" src="14.bergmän.jpg" /></p></div></div>