<title>Briors inledning - Trakorien</title>

# 03. Briors inledning

### Kära vänner!

Låt mig få berätta om en resa jag företog på nordhavets öar åren 609—611 eO, de år som kallats ”råttans triad”, och som innebar slutet på den långa svavel vintern.

I dessa dagar färdades jag genom Trakoriska rikets domäner som en enkel munk under namnet Brior Brådfot. Vandringen förde mig från Saphyna via Palamux och Paratorna till Trinsmyra, varifrån jag fortsatte till Marjura med en handelskonvoj på den då ännu livligt trafikerade svaveltraden mellan Tricilve och Arhem. Min avsikt var att utröna rikets särart, ty stjärnorna lät ana att stora öden inom en snar framtid väntade Trakoriens folk.

På Marjura bevittnade jag de märkliga och olycksbådande händelser som ledde till konungariket Cruris återupprättande, varom jag tidigare berättat i skriften ”Svavelvinter”. Jag fruktar emellertid att dessa händelser blott är början på långt värre skeenden, och anar med skälvande kusel hur tiden dras samman mot en ödespunkt; mot den femte konfluxen.

Innan krönikan om svavelvintern kan fortsättas förefaller det mig dock nödvändigt att närmare beskriva Trakoriens öar, vilket alltså är främsta orsaken till mitt dokument.

Min vän och lärare i kalligrafisk historik, alven Simenard Froim av Tricilve, menar att kunskap är ett vapen som endast bör anförtros kända och pålitliga huvuden. Denna överdrivna försiktighet synes mig emellertid vara en särskild alvisk svaghet, ty i alvernas obegränsade liv kommer alltid ett andra tillfälle. För oss dödliga och otåliga människor synes mig tiden däremot vara inne att samla allt kunnande till krig mot ondskan och barbariet.

Präntat året 618 eO
i Stangvallers klippa
invid Gryppas vik
av Brior Brådfot
