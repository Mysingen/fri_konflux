<title>Offentliga handlingar - Trakorien</title>

# 11. Offentliga handlingar

**Villkor:** FV Administration/juridik

## Pengar

Man betalar i Trakorien med guld-, silver- och kopparstycken enligt standardreglerna. Det förekommer äkta mynt och förfalskningar vilka är värda 75-90% av det påstådda värdet genom inblandning av koppar och silver. En förfalskning kan avslöjas med Värdera metaller, Köpslå (dock med -5 på tärningsslaget) eller genom alkemisk undersökning.

### Guldtrakiner (Tr)

Guldmynt präglade i Trakorien kallas trakiner.

Rikstrakiner präglas i Poda Arux’ gjuterier med kejsarens bild och håller garanterat den rätta inblandningen silver, så att de verkligen är värda ett guldmynt. Risken för falska guldtrakiner är ca 1%.

Skråtrakiner präglas av de olika näringarna. För att undvika fusk parfymerar man guldet med lämplig yrkesdoft enligt hemliga metoder. Lukten sitter vanligen kvar 1-5 år. Falska skråtrakiner kan avslöjas med Provsmaka med -2 på CL per år som gått sedan präglingen. Risken för falska skråtrakiner är ca 7%.

Brukstrakiner präglas av den som vill men har ingen officiell status. I större affärer kräver alla erfarna köpmän att få väga okända mynt för att bestämma guldhalten innan de tas som betalning. Brukstrakiners värde varierar normalt mellan 50-100% av rikstrakiner beroende på vem som har gjort dem.

### Silverdecaurer (sD)

Trakoriens silvermynt kallas silverdecaurer och är värda en tiondels rikstrakin styck. Inte sällan handlar man i ostämplat silver efter vikt, där en lämplig mängd knipsas av från kedja eller tråd. Då man växlar in silver till motsvarande mängd guld förlorar man vanligen ca 10%. Silver förfalskas sällan.

### Kopparstycken

Trakoriens kopparmynt kallas bara kopparstycken eller ”marackel”, som betyder snäckskal. De är uthamrade kopparplåtar med riksprägel, och har ingen enhetlig form, utan förekommer i flera valörer beroende på vikt.

## Dokument

Ibland uppstår behovet av att utfärda officiella dokument. Den som behöver ett sådant dokument måste betala själva dokumentet, anlita en ansedd skrivare och ersätta den myndighetsperson som ska godkänna, bevittna och sätta sitt sigill på dokumentet. Om dokumentet medför vissa rättigheter, t ex att bygga ett hus i en stad, tillkommer betalningen för dessa rättigheter och ofta mutor till ett flertal ämbetsmän.

De vanligaste dokumenten är av två typer. Antingen präntas de på pergament med officiell underskrift och färg- eller lackstämpel, eller så utgörs de av sk lerlådor, en träram med speciell röd lera från Gudienerslätten där parterna och tjänstemannen gör sina avtryck genom att rulla sigill över ytan. Leran kan sedan brännas i ugn eller skyddas med trälock mot förstöring. En sådan låda kostar ca 25 sD medan pergament kostar 15 sD. I finare sammanhang dekorerar man dokumenten, tex genom att pressa in halvädelstenar i leran. Sådana dokument blir dyrare, men inger också större respekt, vilket SL bör ta hänsyn till då de visas.

Här följer några vanliga dokumenttyper:

### Färdebrev

Färdebrevet motsvarar våra tiders pass och talar om vem man är, att man lagligen har ärende i området, får lämna det om man vill och kanske står under någons beskydd. Mest användbart är kejsarens lejdebrev som bärs av rikets resande ämbetsmän. Med kejsarens lejdebrev kan bäraren kräva mat, logi och färdhjälp av vem som helst inom Trakoriska riket, men förfalskningar och missbruk straffas med döden.

Vanliga färdebrev utfärdas av den lokale fogden eller hans utsedde skrivare. Mer speciella brev utfärdas bara av fogden eller prokuratorn personligen.

**Kostnad:** Dokumentkostnad +5-25 sD, och skrivarlön +50-500 sD beroende på hur fin man vill framstå.

### Kontrakt

Då två parter vill ha en överenskommelse bevittnad, sammanställer de ett lämpligt dokument och går till stadens notard, som finns för just detta ändamål. Notarden sätter sitt sigill och inkasserar avgiften. Notardämbetet är ganska lönsamt och ges ofta som belöning eller muta till prokuratorns gunstlingar.

I en större stad som Vumbra eller Soblak finns ett dussin notarder. Mer religiösa trakter har ofta tempeltjänstemän som vittnen.

### Sedlar

Vissa större handelshus har infört egna sedlar, dvs brev som ger innehavaren rätt att kvittera ut en summa guld eller silver från något av husets kontor. På detta sätt slipper man frakta runt stora mängder metall över hav och land. Sedlarnas värde garanteras av respektive handelshus, vilket innebär att sedlarna förlorar sitt värde om huset går bankrutt.

Vissa handelshus fungerar som primitiva banker där förmögna personer kan deponera rikedomar och få en sedel istället eller få kapitalet överfört till annan ort utan att själv behöva frakta det. Avgiften för sådana tjänster brukar uppgå till 7-25% beroende på bankens risk, men i gengäld skyddas skatterna från rövare.

Mindre seriösa köpmän på Paratorna försöker ofta betala i sedlar som inte kan lösas in. För att genomskåda en sådan bluff måste rollpersonerna övervinna köpmannens Köpslå med sin egen. Till tärningsslaget får dock adderas gruppvärdet i färdigheten Administration/juridik.

### Yrkes- eller handelsbrev

För att utöva ett yrke eller bedriva viss handel på en plats måste man ofta ha tillstånd av myndigheterna och dessutom köpa rättigheten av lokala gillen och skrån. Den utbildade lärlingen får ett gesällbrev och rättigheten att öppna eget. Själva brevet bekostas av hans mäster, men ca 15% av allt han arbetar in ska gå till traktens skrå.

En främling som vill konkurrera med lokala näringar betalar normalt ca 20% av inkomsten till skråt eller gillet, samt en engångssumma på ca ett års inkomst. Summan blir högre om stor konkurrens råder, men kan minskas ner till ingenting om främlingen är välkommen.

### Cirkapriser för dokument

* Material till pergament (exkl utsmyckning): 15 sD
* Material till en lerlåda (exkl utsmyckning): 25 sD
* Skrivarlön per dokument: 5-100 sD
* Sigill på färdebrev: 50-500 sD
* Notardens sigill: 50 sD
* Handels- eller yrkesrätt (exklusive mutor): En årsinkomst direkt + 20% av de löpande inkomsterna.
