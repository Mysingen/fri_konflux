<title>Utdrag ur VOX RANZINA - Oraklets fyra ögon</title>

# 11. Utdrag ur VOX RANZINA

### Allmänt kända verser

Radnr
1      Lång väg gångar den vise,
2      i ottan vandrar med ro hans fot.
3      Den sent vakne får städse hasta,
4      ränner otänkt till råds och blodhugg.

5      Stjärnorna ser jag samman skrida,
6      det femte skeppet stävar mot strand.
7      Bogarna badar, sköljes i manblod,
8      före detta fyra är farna.

9      Stjärnornas såplats ska sökas av många,
10     få skall finna en fägrande framtid.
11     Törstiga härar som tårar hopas
12     där havets stenar på solstrand smälter.

13     Gudarnas bann är gånget till ända,
14     mörker föder forntida manhär.
15     Ruttnade riken ömkligen rasar,
16     falska gudafäder faller.

17     Blommor vissnar, bladverk vittrar,
18     ur detta spirar späda skotten.
19     Den gamla blir gyttja, gångar i graven,
20     gräsligt ruttnad göder hon ungroten.

21     Vargar flockas vid rosens vimplar,
22     ofärd brygges av flytande jorden.
23     Marken blöder blodig makt,
24     men vätskor grånar i händer blå.

25     Konung ser jag komma för segel,
26     hans anlet må ej någon skåda.
27     Dunklets söner rider på skummet,
28     åldrig ådring beslingrar åran.

29     Sönderslitna navet, svart som natten
30     fogar till enfald ekrarna fyra.
31     Vitt är det vordet att vända hjulet,
32     rullar tungt över dagar som randas.

33     Mörkerman ser jag mäktig stånda
34     gräsligt fram ur gravens grotterum.
35     Ve den stad där vaggan stod,
36     djupen må dess murar sluka

37     Anletet känner den bane som kommer,
38     svärdet bidar i svaga fingrar.
39     Lik lansetten glider ljudlös
40     spetsig ramm mot hjärterum.

### Peatro Petralbas hemliga verser

41     Ögonens röst vill värna folken
42     förrän de slutes och färdljuset slocknar.
43     Ormens lik sveper grodans läppklyvare
44     nu river den randige varnande rösten.

45     Mitt vita öga, vargaveds ödesstämma
46     ylar orakelkäftad hymnens ord,
47     till ärans klang av ädel klav,
48     till lyckta dörrars lås en lösen.

49     Mitt blånande öga blundar i det blå
50     gångar på mark men inte på marken.
51     Månget vet det, likväl intet
52     om gifter i grannarnes andar.

53     Sötma stiger som stammens sav,
54     klättrar som fågel till fjättrad fristad.
55     Tiamats följesman bidar sin födsel,
56     den ofödde avlar med döden sin fader

57     Mitt röda öga gömmes i krönta klippan,
58     västerhavets vindar viner;
59     drar mot söder att strida och falla
60     döda i dödens askedalar.

61     Siffran ser det, stjärnans resa
62     till sammanflödets fjärrtidsfödsel.
63     Barkat kött bevarar ögat,
64     bark av bark vill bära till bortom.

65     Mitt gröna öga lyser bland löven
66     där blommornas barn till blodet biter,
67     i skogens högsta träd, men lägre ändå
68     än lägsta järnek därjämte.

69     Bland här som är men icke är
70     det söker i stjärnorna gapande svalget.
71     Ögat slukas hellre än slaktas
72     att blunda synskt bak pansarlock.

## Tolkning av VOX RANZINA — endast för spelledaren

### Några allmänna kommentarer

Spelarna varken kan eller ska tyda alla profetior i Vox Ranzina. En del sammanhang kommer att klarna så småningom, annat först i efterhand. Vissa verser berättar om händelser som inträffar först i planerade moduler och kan därför förbrylla även spelledaren. Detta har ingen betydelse så länge deltagarna förstår tillräckligt för att lösa sin uppgift. Om spelarna kör fast kan spelledaren låta t.ex. Manghalde, oraklet Melealina eller Elmesum hjälpa dem med tolkningen. De kan också anlita någon lärd person vid en akademi, men då finns risken att informationen når fel öron.

Vox Ranzina är medvetet skriven på ett tvetydigt och oklart sätt för att profetian ska kunna stöda olika händelseutvecklingar och för att profetior enligt min mening ska vara just mystiska.

Versmåttet i profetian är hämtat från äldre nordisk diktning och bygger på stavrim, tonstarka konsonanter och vokaler återkommer tre gånger eller parvis i varje rad. 

**Radnr**

**1-4**
Visdomsord utan dold innebörd. Orden hyllar ranzinermunkarnas filosofi att skynda långsamt, samt att förbereda och utföra sina handlingar vid rätt tid.

**5**
Stjärnorna närmar sig alltmer en ödesdiger position. (Ranzinerna tror att stjärnorna är stora, lysande skalbaggar som långsamt krälar över himlavalvet.)

**6**
Den femte konfluxen närmar sig.

**7**
Den femte konfluxen kommer att medföra stor blodspillan.

**8**
Tidigare har fyra konfluxer inträffat.

**9**
Många ska söka den femte konfluxens tid och plats där framtidens frön ska planteras.

**10**
Få kommer att finna konfluxen i tid.

**11-12**
När konfluxen närmar sig kommer aggressiva härar att dras samman på en isig strand, sannolikt Marjuras eller Clusta Nobas.

**13-16**
(Det är denna vers som mest retat upp Trakoriska riket.)
En gudarnas förbannelse närmar sig sitt slut.

**Det heliga Kishatets tolkning:** Kung Ottar har vaknat i Cruri. Hans här har stigit fram ur gravens mörker. Det ruttna Trakoriska riket ska falla. Rikets föraktliga dyrkan av den falska gudinnan Kastyke ska upphöra.

**Den riktiga tolkningen:** Förbannelsen över den förmörkade ön Stegos är slut och dess flotta ska segla ut ur skuggorna för att göra slut på det heliga Kishatet som avvikit från Shamash rätta väg.

**17-20**
Ur den gamla ruttna oordningen ska en ny, ren makt uppstå, nämligen kungadömet Stegos och dess dyrkan av ”Vite Shamash”.

**21**
Främmande makter kommer att rusta till krig mot Trakoriska riket i alla väderstreck. I väster det heliga Kishatet, i norr rungler och milacker på Trinsmyra, isbarbarer och Ottars odöda armé, i öster Ransard och i söder Klomellien.

**22-23**
Jordblodskällan i Ottars grav på Marjura ligger bakom Shaguls och de odödas makt på ön.

**24**
Jordblodkällans makt kan tillfälligt dämpas med mörker och utsläckas helt om det blå barnet lägger vantarna på det (mer om detta i kommande moduler).

**25**
Stegosi konung ska komma seglande.

**26**
Ingen kan se hans ansikte därför att det är bortbränt av draken Blatifagus. Arn Dunkelbrink av Lasemos kommer nämligen att bli kung.

**27**
Stegosi söner seglar med konungen. 

**28**
Skeppen är byggda av urgammalt trä från tiden innan ön förmörkades.

**29-32**
Stegos, det svarta navet i Trakoriens mitt kommer att bli centrum för de fyra större öarna. När mörkret lyft kommer ön att dominera Trakorien under lång tid.

**33-34**
Shagul stiger fram ur graven.

**35-36**
Den stad där Shagul föddes kommer att förgås. Shagul föddes i Tricilve. Staden kommer att glida ner i havet efter en naturkatastrof.

**37**
Shagul kommer att dödas av någon som sett hans sanna ansikte. (Eftersom ett antal personer passar in på profetian, är tolkningen än så länge helt öppen. De som hittills sett Shaguls ansikte är bl.a. rollpersonerna från Svavelvinter, Manghalde/Gobrugda och Elmesum i Didra. Om en Shagulklon blir dödad under spelet återtar han i döden sina sanna drag och då kan ju flera nya personer se honom.)

**38-40**
Hans död kommer knappast genom vapenkraft utan snarare genom en försåtlig attack mot hjärtat, kanske genom gift eller kärlek. Kanske blir han själv sin baneman.

**41**
Världen ska skyddas mot Shagul genom de fyra ”ögonen” som beskrivs i efterföljande verser.

**42**
Detta under förutsättning att ”ögonen” överlever.

**43-44**
Ögonen hotas av den randiga grodan, dvs. av RhabdoRana.

**45-46**
Det vita ögat är en vargkvinna, oraklet i Wulferveden på Trinsmyra.

**46-47**
Hon ska yla heliga sånger till en melodi ”av ädel klav”, dvs. en melodi på ”den gyllene nyckeln”, en underlig tonart som remuntrapräster använder i sina sånger.

**48**
Hennes sång är nyckeln till en låst dörr. Sången öppnar nämligen ”Store Stenfar” som kommer att dyka upp i nästa modul. Om spelledaren vill ha en mer direkt användning av oraklet kan hennes sång även fungera som E7 ÖPPNA på alla låsta dörrar.

Raderna 47-48 är en lek med ordet klav som både kan betyda nyckel och tonart. (Heraldik =>”Klav” ingår bl.a. i ”Klavykiska riket”, därav nyckeln i klavykernas vapen)

**49-50**
Det blå ögat ser inget av den riktiga världen. Barnet går på en klippa som svävar i skyn. Oraklet är det blå barnet som befinner sig på tempelklippan över templet i Skuger på Paratorna. Det blå barnet dyrkas över hela Ilibaurien i ”den oskyldiges kult”.

**51-52**
Barnet är synskt men vet inget om den drogsmittade staden Skuger under sig. 

**53-54**
Raderna antyder hur man kan ta sig till klippan genom den uppstigningsritual som finns beskriven i deläventyret.

**55**
Det blå barnet kommer att bekänna sig till Tiamat, utslocknandet, sedan det avlägsnats från klippan. Se persongalleriet om det blå barnet.

**56**
Det blå barnet är en ”piratklon” av Shagul. Shagul kan inte göra fler egna kloner så länge barnet lever. Om barnet dör kan fler kopior av Shagul "födas".

**57-58**
Det röda ögat finns i den s.k. Kungsklippan och är vettskrämt eftersom det sett ett hot i stjärnorna.

Där oraklet finns blåser västerhavets vindar. Vindar som blåser vidare söderut dör i Laabnes askdalar där luften alltid står stilla. Oraklet finns alltså i Kungsklippan norr om Laabne på Palamux.

*Tipz: I min kampanj fick spelarna för sig att profetian avsåg berget Bektar norr om Björkrike. Bektar är centrum för ondsint måndyrkan. Går äventyrarna dit, bör de finna ett eller flera onda tempel som SL kan plocka från andra moduler eller rita själv.*

**61-62**
Oraklet är en hejare på matematik och beräkning av stjärnornas banor. Genom dessa färdigheter kommer det att kunna fastställa konfluxen tämligen exakt ju mer tiden närmar sig.

**63**
Björkebeningarna som lindar näver runt benen skyddar oraklet på kungsklippan.

**64**
En bark, dvs. en båt som är helt byggd av bark, dvs. trä skulle kunna föra bort oraklet. En båt med järndetaljer kan däremot slitas sönder av Ferrofagernas starka magnetfält.

**65-66**
Det gröna ögat finns i en skog med bitska frön, nämligen Tocmerskogen på Saphyna.

**67-68**
Oraklet bor i skogens högsta träd. Trädet står i en dal. På berget ovanför dalen, högre än trädets krona, växer rikligt med järnek. Ordleken med högst och lägst bör dra spelarnas tankar till Tocmerskogens enda berg.

**69**
Oraklet skyddas av en armé älvor som finns men som är osynlig.

**70-72**
Oraklet har ägnat tiden åt att söka efter en säker plats där hon och andra orakel som hotas kan dra sig tillbaka för att i lugn och ro fortsätta sin siargärning. Att hon vill slukas av svalget betyder att hon vill gå in genom en säker port. Den säkra porten har Store Stenfar. Oraklet kommer att skicka iväg äventyrarna på jakt efter Store Stenfar i nästa modul.
