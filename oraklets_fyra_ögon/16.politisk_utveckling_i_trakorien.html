
<!DOCTYPE html">
<head>
<meta charset="utf-8">
<style> @import "../style.css"</style>
</head>

<div id="nav" class="nav"></div>
<script async type="text/javascript" src="../nav_data.js"></script>
<script async type="text/javascript" src="../nav.js"></script>
<div class="content">

<p><title>Politisk utveckling - Oraklets fyra ögon</title></p>
<h1 id="16-politisk-utveckling-i-trakorien-610-613-eo">16. Politisk utveckling i Trakorien 610-613 eO</h1>
<h3 id="inledning">Inledning</h3>
<p>Medan rollpersonerna försöker rädda de fyra oraklen rullar händelserna på i Trakorien. I det här avsnittet kan spelledaren läsa om de stora politiska händelserna från och med året 610 eO, när rollpersonerna brottades med Shagulitersekten på Marjura, fram till och med år 613 eO. Denna tid kännetecknas av ökade spänningar som utmynnar i ett omvälvande krig och därför är tonvikten lagd på den militära utvecklingen.</p>
<p>Utvecklingen diskuteras på krogar och värdshus över öarna, attityden mot främlingar ändras, vissa handelsvaror blir sällsynta och så vidare. Råkar spelarna befinna sig på en viss plats vid fel tidpunkt kan de dras in i större skeenden.</p>
<p>Denna modul utspelar sig den 1/3 och framåt under det händelserika året 613 eO. Nyheterna har placerats in mer exakt i tiden från och med äventyrets början.</p>
<h2 id="ar-610">År 610</h2>
<h3 id="marjurakrisen">Marjurakrisen</h3>
<p>I detta år utspelar sig <em>Svavelvinter</em>. Shagulitersekten förintas på Marjura, men dess grundare, nekromantikern Shagul, träder fram som fågel Fenix ur sin grav. I Cruri på Marjura vaknar kung Ottars folk ur sin 800-åriga vila och kräver underkastelse. Mot årets slut anfaller en större armé odöda staden Arhem som ockuperas av trakorierna. De hårt ansatta trupperna pressas tillbaka till borgen, medan civilbefolkningen flyr mot sydost eller ut i skogarna.</p>
<h3 id="kishatets-konspirationer-hemliga">Kishatets konspirationer (hemliga)</h3>
<p>Redan detta år kontaktar det heliga Kishatet ett antal potentiella fiender till Trakoriska riket för att skaffa allierade inför ett heligt krig. Vortigern av Ransard, Åålskallarna på Trinsmyra och adelsmän i Magilre anmäler sitt intresse, medan orghingarna äter upp Kishatets ambassadör.</p>
<h2 id="ar-611-forsta-halvaret">ÅR 611, Första halvåret</h2>
<h2 id="marjurakrisen_1">Marjurakrisen</h2>
<p>När svavelkonvojen med våren anländer till Marjura kan de sista överlevande räddas från Arhem, men Ottars odöda armé myllrar nu över ön. Isjättar och dvärgar gör förtvivlat motstånd mot övermakten. Konvojen går mot munkkolonin Clusta Noba på östkusten dit många flytt, provianterar och vänder tillbaka mot Trakorien. Nyheterna från Marjura väcker stor uppståndelse i Trakorien.</p>
<h3 id="trinsmyrakrisen">Trinsmyrakrisen</h3>
<p>Säkerhetspolisen, Digeta longa, avslöjar att adelsmän från Milacke konspirerat med marjuriska rebeller, som allmänt tros ligga bakom de frammanade odöda på Marjura. Ett stort antal milackiska ädlingar beordras att inställa sig till förhör i Tricilve, men dyker inte upp. En trakorisk fogde dödas av en uppretad folkmassa när han försöker arrestera Monduron da Riakme på en krog i Vumbra.</p>
<h3 id="kupp-i-kharasma">Kupp i Kharasma</h3>
<p>Ambrion Blåtryne utropar sig till ny härskare av Lasemosi största furstendöme Kharasma efter Arn Dunkelbrink som inte hörts av på två år. Smärre strider inträffar i samband med kuppen.</p>
<h2 id="ar-611-andra-halvaret">ÅR 611, andra halvåret</h2>
<h3 id="marjurakrisen_2">Marjurakrisen</h3>
<p>Femtio trakoriska galbaloner fullpackade med soldater skickas mot Marjura, men tvingas vända på grund av isberg, vilket är mycket ovanligt för årstiden. Orsaken tros vara den ovanligt varma sommaren.</p>
<h3 id="trinsmyrakrisen_1">Trinsmyrakrisen</h3>
<p>Bodâken beslutar om bestraffningar i Milacke för statsfientlig verksamhet på Marjura. Kondottiären Cymba, som då är ansvarig för rikets gruvor i Hymbergond söder om Milacke, får befäl över straffstyrkorna. Rikets prokurator Kakralgus Piknäsa i Rakma blir utmanövrerad av Cymbas kontakter vid kejsarhovet i Tricilve. Cymbas män röjer brutalt i Milacke, bränner byarnas vinterförråd, mördar, våldtar och lemlästar utan att fråga vem som är skyldig eller oskyldig. I årets elfte månad gör trupper från Rung en räd mot västra Kark och gruvorna i Hymbergond, där gruvdriften allvarligt saboteras.</p>
<h2 id="ar-612-forsta-halvaret">ÅR 612, första halvåret</h2>
<h3 id="trinsmyrakrisen_2">Trinsmyrakrisen</h3>
<p>Cymbas grymheter leder till allmän resning i Milacke. Milackerna vägrar tala med någon annan än den tidigare prokuratorn Kakralgus Piknäsa, som blixtinkallas med truppförstärkningar. Cymba får sparken men försvarar sig med att ”han bara lydde order”. Den misslyckade kondottiären reser hem till Ilibaurien.</p>
<h3 id="kishatets-konspirationer">Kishatets konspirationer</h3>
<p>Det heliga Kishatet fördömer rikets grymheter i Milacke och uttrycker öppet stöd för frihetskämparna. Man kan urskilja en maktkamp i Kishatets topp, där den försiktige Shar Kishatin, landets religiöse ledare, försöker hålla tillbaka en aggressiv yngre grupp under ledning av den karismatiske krystalokraten Manzonla.</p>
<h2 id="ar-612-andra-halvaret">ÅR 612, andra halvåret</h2>
<h3 id="marjurakrisen_3">Marjurakrisen</h3>
<p>En rapportör från Clusta Noba berättar att Ottars odöda byggt kastmaskiner på Marjuras strand vid munkkolonin och börjat bombardera ön. Munkarna har dock gjort en motattack och bränt maskinerna. Man tror att dvärgarnas och jättarnas motstånd på Marjura är brutet, men att draken Blatifagus envist håller stånd i kvicksilvergruvan (om han inte dog i <em>Svavelvinter</em> förstås). Berättelsen ger ett vaknat intresse för Banzikan, den klassiska stridsskola som lärs ut på Clusta Noba. Två skepp fyllda med frivilliga ger sig av från Bhannavil för att bistå munkarna.</p>
<h3 id="kishatets-konspirationer_1">Kishatets konspirationer</h3>
<p>Kishatet ingår en hemlig pakt med Ransard där ransarderna lovas västra Saphyna i händelse av krig mot Trakorien. Kishatet ingår också en hemlig pakt med Ååskallarna i Rung. Vid seger ska Trinsmyra bli ett självständigt kungadöme under Åålskallarnas regim. Kishatet kräver öppet att få del av den moskoriska salthandeln på Fokalerslätten.</p>
<h3 id="vox-ranzina">Vox Ranzina</h3>
<p>Nära årets slut meddelar ranzinermunkarnas ledare, Peatro Petralba, att Vox Ranzina är fullbordad och läser högtidligt upp de officiella delarna. Trakorierna tar illa vid sig av profetians verser som man uppfattar som en dolkstöt i ryggen i dessa svåra tider. Man försöker tala peatron till rätta utan att lyckas.</p>
<h2 id="ar-613-forsta-halvaret">ÅR 613, första halvåret</h2>
<h3 id="vox-ranzina_1">Vox Ranzina</h3>
<p>Det heliga Kishatet tar tacksamt emot Vox Ranzina och tolkar den till trakoriernas nackdel. Kishatets agenter ser till att sprida profetian över öarna. Bodâken beslutar att ranzinersekten ska upplösas, men vill hellre förmå munkarna att ta tillbaka profetian än att ta i med hårdhandskarna.</p>
<p>Peatro Petralba skickar ut sina ordensbröder på uppdrag att leta efter folk som varit på Marjura under året 610 eO. Trakorierna börjar misstänka att ranzinermunkarna har med konspirationen på Marjura att göra.</p>
<h3 id="maktskifte-i-det-heliga-kishatet">Maktskifte i det heliga Kishatet</h3>
<p>I Kishatet menar krystalokraten Manzonla att Vox Ranzina är signalen till det heliga kriget mot trakoriernas falska gudalära. Gudarna har lovat att Trakoriska riket ska störtas och Kishatet ska bli deras redskap.</p>
<p>18/1 utses Manzonla till ny Shar Kishati sedan hans försiktige företrädare manövrerats ut.</p>
<p>De närmaste månaderna ägnas i Kishatet åt utrensningar bland Manzonlas motståndare, åt att elda folket och till upprustning. Trakorierna har blickarna riktade mot Trinsmyra och menar att Kishatet inte utgör någon fara för tillfället. Trakoriska köpmän skär guld med täljknivar genom att sälja vapen och skepp till det rika Kishatet. Kishatet skickar ambassadörer till Ransard, Rung och Magilre för att samordna ett anfall. Man skickar även ett skepp till Marjura för att söka kontakt med den märkliga makt som tagit över ön.</p>
<h3 id="rhabdorana-ror-pa-sig">RhabdoRana rör på sig</h3>
<p>Den gamla mördarorganisationen RhabdoRana, den strimmiga grodans brödraskap, blir plötsligt otrevligt aktiv och avrättar ett antal siare och framtidsskådare. Man ger sig även på de kringresande ranzinermunkarna. På vissa ställen uppstår rena grodfrossan. Rykten går att dessa mördare förklär sig som grodor och medborgargarden gör räder uti träsken på grodjakt.</p>
<h3 id="bjorkebeningarna-brakar">Björkebeningarna bråkar</h3>
<p>Björkebeningarna, ett naturfolk norr om Laabne på Palamux, blir aggressiva och dödar ett antal köpmän och missionärer i trakten. Man säger sig inte vilja veta av främlingar längre.</p>
<h2 id="13-spelet-borjar">1/3 Spelet börjar</h2>
<p><strong>Dag X</strong> Peatro Petralba mördas (Dag x = dagen när äventyrarna kommer till Ranz)</p>
<p><strong>Dag X + 1</strong> Ranzinersekten förklaras för fredlös på grund av statsfientlig verksamhet. Officiellt har sekten samarbetat med det heliga Kishatet i ett försök att undergräva rikets moral. Om rollpersonerna flytt från Ranz blir de efterlysta som misstänkta för delaktighet i komplotten.</p>
<p><strong>16/3</strong> Från Clusta Noba rapporteras att de odöda börjat bygga en ramp mot ön. Dag som natt bär odöda stenar till stranden och kastar i havet. Man berättar också att klimatet definitivt blivit varmare i området och att Kmorda, den glaciär som täcker Marjuras inre, börjat smälta med förvånande hastighet.</p>
<p><strong>17/4</strong> Den trakoriska arsenalen i Siola råkar ut för en omfattande brand som visar sig vara anlagd med sylvoleum, magi och vanlig pyromankonst.</p>
<p><strong>12/5 Den stora allreningen i Kishatet</strong>
Shar Kishati Manzonla håller ett berömt tal i Albarunzia. Han menar i talet att Kishatets gud, Shamash, sanningens herre, är identisk med den lysande vägens Etin och Aesirlärans Wodur, men att dessa lärors företrädare till stor del missförstått gudens budskap. Talet är våldsamt stötande för många troende, men oppositionen kvävs med svärd.</p>
<p><strong>15/5</strong> Shar Kishatins trupper tvingas hugga ner nära en tredjedel av befolkningen i Frand, där den renläriga Joobalashersekten vägrar acceptera Manzonlas ”kätterska irrläror”.</p>
<p><strong>10/6</strong> Sändebud från Magilre anländer till Tricilve och berättar om Kishatets krigsplaner. Magillerna uttalar sitt fulla stöd för sina vänner trakorierna, men förklarar att man inte kan bistå med trupper för tillfället. Man säger sig vara övertygad om att trakorierna själva förmår ”tvätta denna smutsiga byk”.</p>
<p><strong>14/6</strong> Bodâken riktar nu sin fulla uppmärksamhet mot präststaten i väster. Man ställer följande ultimatum: Kishatet ska omedelbart släppa in trakoriska observatörer med oinskränkt tillträde till hamnar och militärförläggningar. Kishatet får två veckor på sig att svara innan de förklaras vara rikets fiender.</p>
<h2 id="266-fjarde-ransarderkrigen">26/6 Fjärde ransarderkrigen</h2>
<p>I en samordnad attack anfalls Trakoriska riket av trupper från Kishatet, Ransard och Trinsmyra.</p>
<h3 id="saphyna-och-paratorna">Saphyna och Paratorna</h3>
<p><strong>26/6</strong> Ransardernas armé landstiger nära Tigôld och på sydkusten i skogarna söder om Pjullo där man snabbt rycker fram mot Frimbole Olvi. (Ransarderna går knappast in i Tocmerskogen.)</p>
<p><strong>27/6</strong> Ransardiska krigsskepp anfaller flottbasen Karnald på Paratorna. Ett stort sjöslag utkämpas under två dygn innan amiral Kahl Valvas driver angriparna tillbaka. Ransardernas attackstyrka söker återförena sig med systerflottan vid Tigôld.</p>
<p>Strider rasar på Gudienerslätten medan ransarderna ostörda kan tränga fram mot Frimbole Olvi i söder. Byborna på Frimbolinerslätten välkomnar dem som befriare.</p>
<p><strong>28/6</strong> Ransarder landstiger vid Joodak på östra Paratorna i syfte att göra en snabb räd över bergen mot Tricilve. De har i sällskap en plundrande armé av hopsamlade orghingar, ransardhövdingar och pirater från Jorduashur, vilka långsamt seglar norrut mot ankstaten Ruhl medan de bränner och plundrar gårdar längs kusten.</p>
<p><strong>30/6</strong> Ransarderna marscherar in i Frimbole Olvi, där den lokala garnisonen lägger ner sina vapen utan motstånd. Trakorierna retirerar under motstånd västerut.</p>
<p><strong>Läget efter en vecka, den 7/7</strong> Ransarderna behärskar i söder Frimbolinerslätten, men tycks inte ha bråttom västerut där trakorierna förskansar sig. I norr har angriparna tagit större delen av Gudienerslätten, men Primus prokuratus Ripigus Oxenklöv sitter säkert bakom Gudienas murar, beredd på en lång belägring. Ransardiska rövarband plundrar i Korjulme, men lider förluster genom kavalleriattacker.</p>
<p>Ransarderna väntar på förstärkningar från hemlandet. Bland annat ska ett stort antal gripar fraktas över, men trakoriska flottenheter från Karnald låter fiendens huvudstyrka i Tigôld vara och koncentrerar sig på att störa underhållstrafiken med sina snabba katremasser.</p>
<p>Ankorna i Ruhl lyckas med list hejda piraterna som hotar deras hemland genom att ställa ut depåer med sprit och droger från Ilibaurien. Piratarmén blir därmed alltmer osammanhängande och kan ”plockas som fjäderloppor” som ankorna säger. Simfotade commankosoldater simmar ut på nätterna och tänder eld på fiendernas skepp.</p>
<p>Ransarderarmén som landsteg vid Joodak tar fel väg och hejdas av Skuggornas träsk. Bittra strider rasar bland bergen, men den samlade framryckningen avstannar när överraskningsmomentet går förlorat.</p>
<p><strong>8/7-30/7</strong> Ransardiska förstärkningar når Saphyna och i Gudiena blir situationen alltmer pressad men den edsvurne prokuratorn Oxenklöv vägrar att ge upp. Inre maktstrider i bodâken gör att ransarderna lämnas ifred. Ransarderna som landstigit på Paratorna oskadliggörs successivt.</p>
<p><strong>30/7</strong> Ripigus Oxenklöv faller för en förrädares pil i Gudiena. De kvarvarande trakoriska officerarna antar ett erbjudande om fri lejd till Gaaz Ulul och överlämnar staden till ransarderna.</p>
<h3 id="trinsmyra">Trinsmyra</h3>
<p><strong>26/6</strong> Trakoriska flottan i Vumbra och ett antal förrådsdepåer i Kark och Milacke sticks i brand med runglernas hemliga vildeld.</p>
<p><strong>27/6</strong> Runglerna anfaller massivt i Kark. En stor del av lokalbefolkningen beväpnar sig med vad de har till hands och sluter upp bakom angriparna. Samtidigt reser sig befolkningen i Milacke.</p>
<p><strong>28/6</strong> Kondottiären Kakralgus Piknäsa säger upp sitt kontrakt med trakorierna och går över till upprorsmännen med sina män, djupt kränkt över hur trakorierna skött krisen i Milacke. Med detta faller motståndet samman i Milacke.</p>
<p><strong>29/6</strong> Milackerna tågar in i Hymbergond där trupperna gör halvhjärtat motstånd och befolkningen jublar. Trupperna från Rung gör halt vid slätterna runt Vumbra för att invänta milackerna och Piknäsas män. Folk flyr som råttor från Vumbra i allt som Byter. Båtar blir guld värda.</p>
<p><strong>1/7-3/7</strong> Vumbra belägras och faller efter tre dagars hopplös och kaotisk strid.</p>
<p><strong>Veckan 4/7-11/7</strong> Barrifar Åålskalle tar under folkets jubel staden i besittning och förklarar Trinsmyra fritt. De trakorier som blivit kvar i staden förhörs i folkdomstolar och skickas hem om de gjort sig skyldiga till något brott eller svinaktigheter. Trinsmyrerna förklarar till Kishatets förargelse kriget vara avslutat för sin del.</p>
<h3 id="palamux">Palamux</h3>
<p><strong>26/6</strong> Kishatets söker med ett stort antal krigsfartyg blockera Soblaks hamn, men trakoriernas krigsflotta är redan till havs och går framgångsrikt till motattack.</p>
<p><strong>27/6</strong> Kishatets armé når Soblak och går till attack. Kishatets flotta drar sig tillbaka upp efter kusten efter kännbara förluster. Ett stort antal civila fartyg lämnar staden på flykt mot Paratorna så snart kusten är klar.</p>
<p><strong>28/6-1/7</strong> Striderna rasar grymt utanför stadens portar. Prokuratorn Klusenveld Graam har inriktat sig på att hålla ut tills förstärkningar anländer, men ingen hjälp kommer till undsättning eftersom alla har att göra på sitt håll. Ytterligare en kishatisk armé marscherar samtidigt norrut i Moskorien utan att möta mycket motstånd</p>
<p><strong>2/7-7/7</strong> Trakorierna i Soblak drar sig tillbaka innanför stadens murar och belägras. Nära Fontra Cilor stöter den framryckande kishatiska armén, som till stor del består av fanatiska Shamashdyrkare och Tôlgulder, på en i hast hopsamlad försvarsstyrka av stridsvagnsförband och munkar från Nastrôl. Vid ett slag den 3/8 segrar Kishatets styrkor och rycker vidare norrut. Fontra Cilor intas den 4/8 utan strid.</p>
<p><strong>Tiden 8/7-20/7</strong> Kishatets arméer härjar i norra Moskorien och Nastrôl där munkarna inriktar sig på gerillakrig i bergen. De fanatiska shamasherna visar stor grymhet mot byinnevånare och fångar.</p>
<p>I Soblak tvingas prokuratorn kapitulera den 15/8 sedan ingen undsättning dykt upp. Shamasherna visar även här stor grymhet mot ”Skökans kättare” och avrättar trakorier på löpande band.</p>
<p><strong>20/7</strong> Shar Kishati Manzonla proklamerar en årlig högtidsdag för att fira ”Det sanna Palamoxi befrielse”.</p>
<h3 id="palamux-och-saphyna">Palamux och Saphyna</h3>
<p><strong>Tiden 30/7-29/8</strong> Kishatet befäster sin dominans på Palamux genom att skicka ambassadörer till Lasemos och Bhannavil. Man avböjer samtidigt ett erbjudande om allians med några kargomiterhövdingar och avrättar lömskt sändebuden. Dvärgarna i Ziddisbar gör dock effektivt motstånd och tar till och med emot trakoriska flyktingar från Soblak. I Albarunzia repareras flottan och ett stort antal transportfartyg iordningställs för det slutgiltiga anfallet mot Paratorna, vilket ska äga rum den 30/8.</p>
<p>På Saphyna låter ransarderna trakorierna vara ifred på öns västsida och förbereder istället det samlade anfallet mot Paratorna genom att forsla in alltmer trupper till Gudienerslätten som nattetid lyser av härarnas lägereldar.</p>
<p>På Paratorna förbereds öns försvar, men stridigheter i bodâken gör arbetet ineffektivt. Man besväras också av deserteringar bland legotrupperna. Läget ter sig kritiskt och blir inte bättre av att kejsaren Radassabar den store blir allvarligt sjuk. De kejsartrogna adelsmännen påstår att motståndarna försökt förgifta honom.</p>
<h3 id="stegosi-upplysning">Stegosi upplysning</h3>
<p><strong>30/8</strong> Denna dag stiger Shar Kishatin Manzonla upp innan soluppgången för att själv följa med invasionsflottan mot Paratorna. Han rider ensam upp på klipporna mot havet för att se solen stiga på den dag som ska bli hans största. Han faller på knä och tackar Shamash innan han inser att något är fel. Mörkret över Stegos är borta. Solen stiger ur ett klart hav. I samma stund ser han hur horisonten fylls av en gigantisk flottas bländvita segel och minns Vox Ranzina.</p>
<p><em>”Gudarnas bann är gänget till ända</em>
<em>Mörker föder forntida manhär</em>
<em>Ruttnade riken ömkligen rasar</em>
<em>Falska gudafäder faller”</em></p>
<p>Förbannelsen över Stegos är alltså till ända. I århundradenas mörker har stegoserna ångrat sitt svek mot Shamash och bett sanningsguden om förlåtelse. Nu är deras stund kommen. Kishatet har i sin tur avfallit från den rätta tron och Shamash har skickat stegoserna mot dem för att bryta kättarnas makt. Detta är den sanna betydelsen av Vox Ranzinas Versrader 13-16 och 25-28. Med stegoserna följer dyrkan av ”Vite Shamash”, en gladare variant än Kishatets gamla förbudstro.</p>
<p>Stegosernas kung är Arn Dunkelbrink. Han spårade draken Blatifagus till Marjura och tilltvingade sig odjurets lydnad. När de två flög söderut landade de för att rasta på Stegos utan att veta var de befann sig. Enligt öbornas egna profetior skulle den första främlingen på ön bli deras kung och så skedde också. Arn Dunkelbrinks ansikte är bortbränt av Blatifagus i deras förra strid, därav versrad 26: ”Hans anlet må ej någon skåda”.</p>
<p>På Saphyna har ransardernas präster sett i offerdjurens inälvor att denna dag är synnerligen olyckligt vald för ett anfall mot Paratorna och man har därför avbrutit invasionsplanen.</p>
<p><strong>1/9 och framåt</strong> När det går upp för Kishatets innevånare vad som händer faller det heliga Kishatet samman som ett korthus. De allra flesta Shamashtroende bekänner sig omedelbart till Vite Shamash och kastar sig för stegosernas fötter. Öborna tar inom ett par dagar över Kishatet utan strid. Samtidigt flyr Manzonlas anhängare åt alla håll som råttor. Stegosernas präster dömer dem som gjort sig skyldiga till allvarliga förbrytelser och förlåter andra som vill omvända sig. Trupperna beordras tillbaka från Nastrôl och Moskorien.</p>
<p>På Saphyna ligger ransarderna lågt, fast beslutna att hålla en bit av ön för framtiden.</p>
<p>På Paratorna pustar trakorierna ut och skickar i sinom tid sändebud till stegoserna som visserligen vill ha fred, men som inte har för avsikt att lämna tillbaka några besittningar på Palamux eller att erkänna något trakoriskt rike utanför Paratorna över huvud taget.</p>
<h2 id="infor-framtiden">Inför framtiden</h2>
<p>Det politiska läget inför framtiden är alltså att de fyra stora trakoriska öarna står under inflytande av varsin makt som antingen inte vill eller som inte förmår dominera de andra.</p></div></div>