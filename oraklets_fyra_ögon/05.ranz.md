<title>Ranz - Oraklets fyra ögon</title>

# 05. Ranz

**Personer:** Peatro Petralba, Bodonius/Kinquarras (om Bodonius är död), Goba da Grummi, Praanz da Kaelve, Didra Damagi av Krimbydh

## Om Ranzinersekten

Ranzinersekten bildades sedan nybyggare från Palamux funnit det vackra berget Ranz vid Malossisjöns vatten är 126 eO. Sektens munkar påstår att berget Ranz är en levande varelse, av gudarna utsedd att vaka över världen i evinnerlig tid. Väktaren rör sig och talar oändligt sakta, så att bara den tålmodige lyssnaren uppfattar det. Ranzinermunkarna tränar sig i tålamod och stillsinne för att kunna lyssna orörliga framför bergets grottöppningar dagar i sträck utan mat och sömn. Sektens ledare kallas Peatro Petralba, fader av den vita klippan. Sedan Vox Ranzina offentliggjordes har Ranzinersekten officiellt upplösts av trakorierna och templet har förfallit.

## Karta över Ranz

### 1 Byn

Vid Malossisjöns strand bor något hundratal fiskare, jägare och bönder som förser templet och dess besökare med mat. Gäster hyser vanligen in sig hos någon familj i byn, men något egentligt värdshus finns inte. Slaktaren Karnewold är byns ledare och driver en enklare bod. Han gör regelbundna resor till Mazmatra på andra sidan sjön för att köpa varor åt byborna. Hans kustseglare ligger vid kaj tillsammans med ett halvdussin mindre fiskebåtar. Vid kajen ligger också en av rikets kavareller som fraktat dit Goba da Grummi med sällskap.

### 2 Munkarnas paviljonger

Ranzinermunkarna bor, eller bodde rättare sagt i fyra stora trattformade paviljonger innanför en ca 3,5 m hög träpalissad. Vid äventyrarnas besök bor åtta munkar hemkomna från långa vandringar i paviljong a. Paviljong b befolkas av en brokig samling Marjurerfarare som munkarna fört med sig enligt peatrons önskan. Hälften av gästerna utgörs av osorterat slödder som lever gott på templets mat och dryck, och som inte gör sig någon brådska därifrån. SL kan plocka dit någon gammal bekant, t.ex. Abrelax eller Robur Rödvad från Svavelvinter för att sätta igång en intressant duell eller diskussion. Övriga paviljonger är stängda och igenspikade eftersom de flesta munkar är på vandring. Paviljong d utanför palissaden tycks vara eldskadad.

### 3 De heliga grottorna

På klippans vägg ser man ett antal avsatser och grottor förbundna med stegar. Här har munkarna under sekler lyssnat till bergets ord, men eftersom profetian fullbordats används grottorna inte längre. De nedersta stegarna har tagits bort för att inte obehöriga ska klättra upp.

### 4 Vakternas hus

Nedanför den vita klippan ligger ett enkelt men välbyggt hus för finare gäster. När äventyrarna anländer, ockuperas huset av bodâkens ambassadör Goba da Grummi, hans livvakt Lugal Praanz da Kaelve och en stab tjänare. I en egen avdelning bor furstessan Didra Damagi av Krimbydh med några tjänare. Runt byggnaderna finns en tältstad med de förnäma gästernas vakter.

### 5 Den vita klippan

Den vita klippan som skjuter ut från bergets nedre del innesluter det jättelika fossilet av en urvarelse. Ranzinernas ordensmästare, Peatro Petralba bor i fossilets kranium. I skrevan mellan den vita klippan och bergets huvudmassiv ligger en vacker trädgård skyddad av ett kupolformat koppargaller. Från trädgården leder en grotta in i berget till ”det sanna ordets kapell”, där den heliga boken med Vox Ranzina förvarades.

### 6. Lönngång

Via lönngången från kapellet kan man ta sig till en gömd båt i en klippskreva nere vid vattnet. Här ligger kustseglaren ”Vågslukaren”, en öppen fiskebåt för 3-6 personer i lugna vatten. Båten tar ingen större last, men här utan problem ett sällskap på åtta personer med packning. Masten med seglet och andra delar ligger bredvid, men kan monteras utan problem av den som har Sjökunnighet > 5. Monteras mast och segel av klåpare, halveras segelhastigheten som normalt är 8 km/timmen med bästa vind.

### 7. Liten vaktstuga

Just utanför peatrons kranium finns en enkel vaktstuga med ett enda rum. Peatron ber alltid nykomlingar övernatta i stugan första natten för att hålla dem borta från eventuella mördare.

## Kraniet och det sanna ordets kapell

Peatro Petralba av Ranz bor i kraniet på ett jättelikt fossil som ligger inbäddat i den vita klippan vid berget Ranz fot. Man når kraniet via branta trappor från vakthuset vid klippans fot.

### a Ögonhålor

I kraniets tomma ögonhålor brinner ständigt röda eldar som gör ett spöklikt intryck redan på håll.

### b Näshåla

**Överblick:** Man kliver uppför några trappsteg uthuggna i kraniets framtänder och stiger in i näshålan, en hall där två hedersvakter står posterade. Väggarna är vita med vackra silverslingor som reflekterar skenet från fyra facklor. Rakt fram bortom en kort trappa finns en dörr i ädelträ.

**Detaljer:** Om man tittar noga ser man att mycket av silvret i väggarna har pillats bort. Det finns också en till hälften borttvättad ristning som föreställer en vindögd gubbe med jättelika öron på ett berg.

**Varelser:** Vakterna är anställda av trakorierna och håller lika mycket peatron kvar som inkräktare borta.

### c Käkhåla

**Överblick:** Bortom dörren finns ett stort rum med bänkar längs väggarna och en ensam fackla. På båda sidor finns dörrar och längst bort i rummet finns ytterligare några trappsteg upp till en dörr.

**Detaljer:** I bihålan innanför dörren till vänster bor Bodonius/Kinquarras som hjälper peatron. Bihålan till höger står tom eftersom trakorierna bara tillåter att en person betjänar peatron. Från peatrons sovkammare i pannhålan finns talrör ner till tjänarnas bihålor.

**Varelser:** I den vänstra bihålan finns vanligtvis Bodonius/Kinquarras.

### d Audienssal i svalget

**Överblick:** Innanför dörren finns en större, nästan sfärisk sal med vackra mönster målade på vitt. Här har forndjurets svalg och hjärna funnits. Flera sittplatser har urholkats i väggarna, och på golvet finns bänkar. Via en trappa kan man nå en balkong med ett vitt bord och några förnäma säten. Mitt i salen brinner en eld. Dagtid strilar svagt ljus in från ögonhålorna. Längre bort i salen, under balkongen, finns en dörr.

**Varelser:** Peatro Petralba befinner sig till 50% i salen. Annars är han ute i trädgården eller uppe i sin sovkammare. När rollpersonerna anländer är Goba da Grummi med tjänare och Praanz da Kaelve där också (se nedan).

**SL:** När Ranzinersekten fortfarande var respektabel fungerade salen som kyrka och audienssal. Peatron lyssnade på och talade till besökarna från hyllan.

### e Peatrons hylla på skallbottnen

**Överblick:** Går man upp på skallbottnen via trapporna, kommer man till en balkong med en talarstol, ett stort vitt bord och sex högsäten, varav det ena är högre än de andra.

**Detaljer:** En smal trappa leder vidare mot en lucka högre upp i kraniet.

### f Sovkammare i pannhålan

**Överblick:** Via trappan från skallbottnen kan man nå en liten sidokammare högt uppe i kraniet. Inne i kammaren finns en enkel bädd, ett tvättfat och en silverkaraff.

**Detaljer:** Karaffen är fylld med utspätt vin och tvättfatet med grumligt vatten. Bakom två träluckor finns smala talrör ner till bihålorna i käken.

**Varelser:** Peatron sover mycket lite och är därför sällan i sovkammaren.

### g Bakre utgång via ryggmärgskanalen

Bortom dörren finns en enkel meterbred gång med trappor som sluttar brant utför. Gången slutar i ytterligare en dörr.

h Trädgård

**Överblick:** Bakom kraniet finns en liten trädgård över Vilken ett glest koppargaller välver sig. Man ser några vissnade buskar och träd. Gräset är oklippt och rabatterna oskötta, men man ser att trädgården en gång varit mycket vacker. Mitt i den förfallna grönskan ligger en liten damm med en tyst fontän. Här kan man sätta sig på en stenbänk och föra allvarliga samtal. Trädgården omges på alla sidor av klippor och berget Ranz stiger brant mot öster. Längst bort i trädgården finns en port in i klippan.

**Detaljer:** Under vattenytan, i en hålighet i fontänens sockel, ligger nyckeln till lönngången k.

### i Koppargaller

**SL:** En person med STO<8 kan pressa sig igenom gallret, men måste klara ett SMI-slag. Fumlar han har han fastnat. Stängerna är 2 cm tjocka och tål 40 KP skada av eggvapen av järn. Man kan hacka sig igenom, men inte utan ett fasligt oväsen.

### j Det sanna ordets kapell

**Överblick:** Bortom porten i klippan vandrar man nerför några trappsteg och kommer in i en mörk men torr grotta. Mitt i grottan finns en vit stenpiedestal och till vänster finns ytterligare en öppning. Längs grottans väggar finns bänkar. På golvet ligger rester av fina tyger.

**Detaljer:** *Finna dolda ting* => Invid väggen bakom piedestalen finns en lös stenplatta i golvet. Plattan är fastlåst och går inte att lyfta. Skrapar man bort lite sand hittar man ett litet hål ini plattan.

I den angränsande grottan finns flera tomma nischer. En uppbruten kista och några trasiga säckar och kuddar ligger på golvet.

**SL:** Ranzinerna var en gång en rik sekt, men sedan bodâken upplöste den har alla värdeföremål som inte kunde räddas av munkarna tagits om hand av trakorierna. På piedestalen låg den heliga boken Vox Ranzina som tagits om hand av säkerhetspolisen och i den angränsande grottan förvarades skatterna. Den lösa plattan är ingången till lönngången, men den måste läsas upp med nyckeln i dammen innan den kan lyftas. Luckan är av mycket hård sten och tål 250 IG) innan den splittras.

### k Lönngång

**Överblick:** Från luckan sänker man sig ner i en lönngång som via trappor ringlar sig in i berget. Efter sjuttio meter mynnar gången i en djup ravin som fortsätter ner till Malossisjön och den dolda hamnen (se **6** på den större kartan) Detaljer: Högst uppe i gången står en tygsäck med torkad färdkost för en vecka, två uppsättningar varma kläder, en dolk och en börs med trettio silvermynt, trettio guldmynt (rikstrakiner) och ett litet meddelande på jori: "Guld, du mest talföra av stenar, skrik gällt till den eljest döve".

**SL:** Säcken är ämnad för den som måste fly genom gången.

## Ankomsten till Ranz

När äventyrarna kommer till Ranz liknar platsen mest en marknadsplats med skrän, dryckenskap och lättfärdiga danserskor som ett sällskap gravplundrare fraktat dit från Mazmatra. Gästerna i vakthuset vid den vita klippan och deras soldater deltar inte i dåligheterna.

Rollpersonerna visas till rätta av Bodonius/ Kinquarras. Efter ett par timmar inbjuds de till Peatro Petralba i kraniet på den vita klippan. Då de kommer till den helige fadern grälar denne just med Goba da Grummi och Praanz da Kaelve i audienssalen.

![](05.goba_da_grummi.jpg)
  
Äventyrarna hör da Grummi skrika:

> "Kom bara ihåg, Peatro, att jag har mandat från bodâken att förklara er orden fredlös! Er profetia är rena högförräderiet och kommer inte att tolereras. Kärleken till fosterriket kräver att ni förnekar era ord och offentligt bränner den förbannade boken."

Peatron svarar milt:

> "Liksom ni, är även jag blott en trumma som genljuder av högre krafters spel, herr Goba. Det ni begär ligger tyvärr utom min förmåga..."

Ambassadören skriker ytterligare några ondord, upprepar sitt ultimatum och bärs ut ur rummet följd av Praanz da Kaelve. Svärdsmannen stannar något ögonblick upp vid rollpersonerna och granskar dem, varpå även han går ut.

Peatro Petralba hälsar rollpersonerna välkomna till Ranz och ber dem ha överseende med allt bråk. Stora krafter är i rörelse, men har ännu inget mål för sina ansträngningar och blir då lätt våldsamma. Han ledsagar äventyrarna till det sanna ordets kapell och ger dem ceremoniellt en avskrift av de allmänna delarna ur Vox Ranzina. Om spelarna är intresserade kan den helige fadern förklara för dem vilka delar av profetian som retat upp bodâken. Enligt bergets direktiv ska äventyrarna meditera i enskildhet och åter söka upp peatron när texten talar till dem. Han erbjuder dem att bo i vakthuset just utanför kraniet för att slippa svineriet i gästpaviljongen. Bodonius/ Kinquarras kommer att förse dem med föda och den hjälp de behöver.

(Spelarna får nu efter intresse/kapacitet studera profetian, som sannolikt inte säger dem särskilt mycket ännu.)

### En dolk i natten

Under natten som följer väcks plötsligt äventyrarna av skrik, upphetsade röster och springande fötter. Viss uppståndelse råder runt peatrons boning.

#### Fall 1

Om rollpersonerna struntar i bråket och försöker somna om, kallas de så småningom till peatrons dödsbädd enligt historien nedan.

#### Fall 2 

Om rollpersonerna springer till kraniet ser de i näshålan två döda vakter som tycks vara strypta. Praanz da Kaelve står i dörren till audienssalen med sitt blodiga svärd då de kommer in. Ett lyckat Lyssna låter rollpersonerna uppsnappa följande konversation mellan da Kaelve och hans vaktkapten:

> *"Om han dör tvingas vi göra dem fredlösa."*
>
> *"Man kan beskylla oss för mordet. Vi har onekligen motiv"*
>
> *"Sätt dubbel bevakning i hamnen och låt ingen avsegla", svarar adelsmannen.*

Peatron ligger i Bodonius/Kinquarras knä med ett dolkstyng mot buken. Ett par meter därifrån ligger en av de rumlande gravplundrarna död, nerstucken av Praanz da Kaelve sedan han försökt mörda ordensmästaren. (Om någon ser efter har gravplundraren underläppen svärtad.)

Peatron förklarar att de inte kan hjälpa honom, men han vill tala med de nyanlända äventyrarna, furstessan Didra och Bodonius/Kinquarras i enrum. Dessa personer kallas in. Da Kaelve och hans män här under tiden bort den döde och går för att förhöra dennes kamrater.

### Peatrons sista ord

Peatro Petralba förklarar nu att:

* Han är döende, eftersom mördarens dolk var förgiftad och giftet redan bränneri hans blod.

* Han är övertygad om att rollpersonerna är bergets utvalda, ty det är sagt ur berget att hans sista gäster ska vara de sanna mottagarna av Vox Ranzina, något han först nu förstår innebörden av.

* Den femte konfluxen närmar sig, den fyrfaldiga punkten, tiden och platsen då framtiden ska bestämmas. RhabdoRana vet något om den femte konfluxen och vill till varje pris hindra andra från att få samma kunskap. Därför vill de mörda honom och andra profeter och siare.

* Han misstänker att den onde Shagul, som stigit upp från det döda, på något sätt är förknippad med RhabdoRana. Den onde Shagul vill döda alla som sett hans sanna ansikte.

* Några verser i Vox Ranzina talar om bergets ögon som måste skyddas från mörkret. Det talas också om vägen till dessa ögon. Peatron har hållit verserna hemliga eftersom han tror att ögonen symboliserar viktiga siare som måste föras i säkerhet. Detta uppdrag vill han anförtro äventyrarna och en avskrift av verserna ligger i hans sovkammare. Han fruktar emellertid att den mördare som kom undan fick med sig kopian han just höll på att studera.

Det gäller alltså för rollpersonerna att skynda sig och hinna först. (Bodonius/Kinquarras hämtar de hemliga verserna som nu visas för spelarna. De får en egen kopia som de kan fundera över vid behov. Shagulspelaren får likaså en kopia från sina hantlangare.) 

* Äventyrarna måste omedelbart fly, ty både RhabdoRanas mördare och rikets säkerhetspolis kan vara farliga för dem. Då peatron dör kommer Ranzinermunkarna att förklaras för fredlösa eftersom profetian inte längre kan återkallas.

* Bakom den heliga bokens piedestal i ”det sanna ordets kapell” finns en lönngång ner till en båt vid Malossisjön. Nyckeln ligger i dammen bakom kraniet, i fontänens sockel.

* Rollpersonerna bör söka hjälp hos hans förtrogne, trollkarlen Manghalde i skuggornas träsk. Manghalde är en person som lidit svårt, och rollpersonerna måste svära att inte skada honom vad de än blir varse i träsket. Trollkarlen har syndat illa, men gudarna låter honom sona sina illdåd i kampen mot Shagul och RhabdoRana. Rollpersonerna får en mässingsklocka som kan visa dem vägen genom träsket.

* Peatron vill att äventyrarna ska slå följe med furstessan Didra Damagi av Krimbydh. Hon är visserligen kargomitiska, men har en personlig hämnd att kräva av Shagul, och kommer inte att svika. Hon är dessutom kunnig i trollkonst.

Sedan han givit rollpersonerna denna information, ber Peatro Petralba sällskapet att ta med sig den fullständiga avskriften av Vox Ranzina och fly genom lönngången. Han insisterar på att Bodonius/Kinquarras följer med dem. Det finns inget mer att göra på Ranz nu. Sällskapet kan inte gå tillbaka till sina nattkvarter efter packning de lämnat kvar där utan risk för att arresteras. Didra hinner inte hämta sina vakter eller annan utrustning. Och se till att inte tappa klockan, är hans sista förmaning.

![](05.peatro_petralba.jpg)