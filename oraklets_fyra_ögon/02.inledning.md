<title>Inledning - Oraklets fyra ögon</title>

# 02. Inledning

## Resumé från Svavelvinter 

*Den som inte spelat modulen Svavelvinter får i detta avsnitt reda på vad som hände under rollpersonernas äventyr på ön Marjura. För den som spelat modulen kan handlingen ha utspelat sig något annorlunda. I så fall gör spelledaren de nödvändiga ändringarna under kommande spel.*

Trakoriska riket ockuperade år 595 eO västra delen av den ogästvänliga ön Marjura långt uppe i nordhavet för att få kontroll över öns värdefulla svaveltillgångar. Ett straffångeläger anlades på ön för att få arbetskraft till det otrevliga svavelsamlandet i träsken.

Äventyrarna reste till Marjura under vintern 610—611 eO. Motivet till resan var att utplåna Shagulitersekten, en samling fanatiska nekromantiker med högkvarter någonstans på ön, Några i sällskapet kanske också drevs norrut av rykten om oplundrade gravar eller med politiska motiv att sabotera svavelhandeln.

På Marjura kom gruppen under flera äventyr i kontakt med dvärgar, jättar och lokala rebeller. Man stötte också på den reumatiske draken Blatifagus som fått svansspetsen avhuggen av riddaren Arn Dunkelbrink. Öns urbefolkning, det primitiva kvurerfolket, ledde äventyrarna till kung Ottars glömda grav i landsdelen Cruri, där man fann uråldriga, mäktiga vapen till kampen mot shaguliterna. Tyvärr visade sig kung Ottar vara mycket fäst vid tvåhandssvärdet Ebharing, ty han kom personligen och hämtade det samma kväll som vapnet fördes bort från graven. Protester och våldsamheter avvärjde den döde kungen utan större besvär. Han gick därefter hem till Cruri, väckte upp hela sitt döda folk och började snart besvära traktens folk med krav på lydnad.

Under tiden fortsatte äventyrarna sin jakt på shaguliternas hemvist, och utkämpade en slutstrid i sektens järntorn. Tornet sänktes effektfullt i lavan med hjälp av dvärgarnas dolda förstörelsemekanismer.

När allt skulle vara över upptäckte man att de stora stenportarna till Shaguls grav stod öppna. Detta var märkligt eftersom Shagul, Shagulitersektens grundare, antogs vara död sedan femtio år tillbaka. I graven satt Shagul själv på en tron, en ålderlös man vid god hälsa. Han förklarade att han länge väntat på den rätta tiden att träda fram i ljuset igen. Tillsammans med sina allierade, kung Ottar av Cruri, och demonen Ebharing i svärdet med samma namn, kunde han nu sätta sina planer i verket. Shagul tackade äventyrarna för att de väckt kung Ottar åt honom, och utplånat den besvärliga Shagulitersekten.

Då rann sinnet på en av gruppens stridsmän som i vredesmod högg in på trollkarlen och skiljde hans huvud från kroppen med ett enda hugg. Så snart Shaguls kropp fallit till golvet, trädde dock en identisk person fram ur en dold alkov. Dubbelgångaren förklarade sig vara en annan av Shaguls många kloner, och att äventyrarnas löjliga vapenskrammel aldrig kunde skada honom.

Med Shaguls skratt ringande i öronen tvingades sällskapet lämna Marjura för nya äventyr på annat håll under ett par år, men tanken på revansch lever vidare... 

## Vad han hänt sedan

För att glömma snöpligheterna på Marjura har gruppen under ett par års tid ägnat sig åt andra äventyr eller affärer. När spelet börjar på våren år 61 3 eO är sällskapet samlat på en gård någonstans i Trakorien där man vilar ut efter tidigare strapatser. Gården hyrs eller ägs av rollpersonerna, eller tillhör kanske någon bekant. Efter en tid av studier, träning och vila har man nu ledsnat på stillsamheten och blivit ressugen igen. 

## Spelarnas förberedelser

### Val av plats 

Om man använder Trakorienmodulen som bakgrund, ska spelarna innan äventyret börjar välja var i Trakorien gården ligger. 

### Nya rollpersoner

Nya rollpersoner antas vara rutinerade äventyrare, såvida spelarna inte hemskt gärna vill börja med gröngölingar. Förslagsvis får figurerna 200 bakgrundspoäng extra och fem år läggs till deras ålder. Varje spelare bör också bestämma varifrån hans figur kommer. I Trakorien är främlingar för det mesta lovligt byte för skojare och busar. Språket kan också ha betydelse för spelet. 

### Hjälpmedel

I spelet förekommer en hel del ledtrådar med svar i Trakorienmodulen. Det är en fördel om spelargruppen har tillgång till modulen som de kan och bör bläddra i efter behag. Om SL tänker använda något av äventyren i modulen bör spelarna undvika kapitlet med uppslag till äventyr.

### Utrustning

Rollpersonerna antas ha gott om pengar utan att för den skull vara rika. Eftersom man befinner sig hemma kan man plocka med sig så mycket man kan frakta när man reser, men man hinner inte handla, förbereda eller beställa något mer speciellt. SL kan låta varje spelare göra en önskelista och stryka det som verkar osannolikt. Rutinerade äventyrare har naturligtvis sin gamla utrustning inklusive magiska hjälpmedel. Rirbas spegel och svärdet Sturmendrang från Svavelvinter kommer väl till pass.

### Kontanter

Sedan man plockat ihop sin utrustning bör varje äventyrare ha kvar en handkassa på 150—500 silvermynt beroende på social status.

### Färdmedel

Gruppen äger hästar eller en mindre kustseglare efter eget val.

## Spelare bör ej läsa längre!!!
