<title>RhabdoRana - Oraklets fyra ögon</title>

# 14. RhabdoRana

## Inashtar i underjorden

*En jorisk myt*

I världens barndom vandrade Inashtar runt bland gudar och människor. Överallt där hon gick hyllades fruktsamhetens gudinna som skapelsens vackraste varelse. Vit som ägg var hennes hud. Mjölk sprang fram ur hennes fotsteg, tackorna lammade tvåfalt och kvinnor famnade sina män med glädje då de kände hennes doft.

Blott dödsrikets härskarinna, den stränga Ereshkigal, satt tyst på sin bentron i underjorden, ty inför döden är skönhet av ringa värde.

Inashtar kunde illa tåla sådant liknöje och ville beveka dödsgudinnan med sin skönhet. Hon bad därför tjänarinnan Ginande att klä henne i de vackraste slöjor av vårgrönt kläde och påbörjade vandringen nerför de tiotusen stegens trappa, ner mot landet av aska och syra.

Jungfrun Ginande, som förgäves sökt tala sin härskarinna tillrätta, sprang förfärad till gudinnans fader, den allvise Enki, för att berätta om Inashtars färd till underjorden. Då han hörde om sin dotters övermod, föll blekhet över den gamles ansikte och han strödde jord från marken i sitt hår och sitt skägg, i det han förbannade kvinnors fåfänga.

Men Inashtar passerade de sju portarna till underjorden, och vid var port klädde man av henne en slöja tills hon stod naken inför Ereshkigal på bentronen såsom alla står nakna inför döden. Och dödsgudinnan slog Inashtar tre gånger över kinderna med en mispelkvist doppad i blodet från en svart tjur, så att den vackra föll till marken och miste sin skönhet och maskar kröp ur hennes hud.

Men folken grät, ty inga blommor sprang längre ur jorden, hingsten besteg inte märren, jungfrun satt tyst på sin kammare och inga killingar lekte på ängarna.

Då skapade Enki i sin vishet en varelse av lera, den jordige Nangu, att förhandla med Ereshkigal. Och Nangu vandrade nerför de tiotusen stegens trappa dit ingen levande kunde följa honom.

Då han omsider stod inför bentronen talade Nangu. Han berättade för henne som släcker livets ljus om jordens tystnad. Han bad dödsgudinnan ge Inashtar fri på det att hennes safter månde skänka den levande jorden livet åter.

Men Ereshkigal svarade från sin tron att hon skulle ge vårens gudinna fri blott om en människa av fri vilja tog hennes plats i underjorden. 

Med detta besked återvände Nangu till övervärlden. I trehundra och trettiotre dagar talade Nangu till människorna, men ingen enda var villig att vandra till dödens rike, ty livet var dem kärast av allt. Han återvände bedrövad till bentronen då tidsrymden var till ända.

Men när Nangu åter stod inför bentronen, lät Ereshkigal återväcka Inashtar till livet, skänkte henne åter slöjorna av vårgrönt kläde och gav henne fri, ty hon menade att skönhetens flyktiga värde nu var uppenbarat.

Ereshkigal sporde om vad hennes unga syster önskade till avskedsgåva från dödsriket. Inashtar bad då att underjordens vidrigaste demon och dess allra giftigaste kryp skulle följa henne till de levandes värld. Man kallade från syragölarna den store Ghumgakk, blodsörplaren och likslukaren, röd i synen, men med svarta läppar som hängde lystet till magen. Ghumgakk böjde knä inför sin nya härskarinna och öppnade sin hand. Och i handen låg den lilla strimmiga groda, RhabdoRana kallad, vars gift är det starkaste.

Då Inashtar omsider återvände till världens ljus med sitt följe, tog hon den strimmiga grodan ur demonen Ghumgakks hand, slet den i fyra stycken och spred styckena, ett i varje vind. Och RhabdoRanas delar föll över världen och gav yngel till alla de giftiga kryp som bebor skrymslen och skogar. Ty så skulle människorna straffas för sitt svek mot Inashtar och det enda liv de vägrat offra skulle krävas tusenfalt i tidernas evinnerlighet. Så förlorar den girige mångdubbelt vad han sökt kvarhålla.

Inashtar gick nu åstad för att plantera frukt i hondjurens tomma sköten, men sådan var hennes vrede, att all avkomma från den dagen föds med smärta. 

Till Ghumgakk gav Inashtar uppgiften att årligen utkräva trehundra och trettiotre liv till hämnd för de dagar hon vistats i underjorden. Och Ghumgakk, hämnaren med de svarta läpparna, skred vällustigt till sitt värv.

## Organisationen RhabdoRana

Runt åren 150 eO bildades på Trinsmyra en mordisk sekt, vars medlemmar känt sig kallade att hjälpa demonen Ghumgakk i dennes hämnd på mänskligheten. Sekten kallade sig ”RhabdoRana”, efter den strimmiga groda som enligt myten är moder till alla giftiga kryp.

Till en början mördade RhabdoRana sina offer urskiljningslöst, bara för att glädja gudinnan Inashtar och sin herre Ghumgakk. Man överföll ensamma resenärer, smög in i hus i byarnas utkanter och stack ner folk i städernas gränder. Snart kom sekten emellertid att utnyttjas för politiska mord och andra ljusskygga uppdrag. Samtidigt förfinades metoderna. Sektens medlemmar är uteslutande män.

### RhabdoRanas organisation

Få personer vet hur RhabdoRanasekten är organiserad. Sekten består av ett hundrafemtiotal medlemmar spridda över kontinenten, samlade i celler om 4 + 1T4 medlemmar. Medlemmarna i en cell träffas regelbundet och hjälps åt vid behov, men har ingen kontakt med sektmedlemmar utanför gruppen. Cellen kontaktas via celledaren som ger de andra instruktioner och uppdrag. Organisationen hålls samman framförallt genom den telepatiska förmåga medlemmarna utvecklar, en förmåga som ger sekten ett primitivt, kollektivt medvetande.

Sektens ledare väljs inte ut, utan känner själva en kallelse då de blivit mogna att förstå och avläsa en större del av sektens medvetande. Den nye ledaren söker då upp sin föregångare och söker döda honom till Ghumgakks ära.

### RhabdoRanas kollektiva medvetande

Sektens kollektiva medvetandet innebär inte att medlemmarna kan småprata telepatiskt med varandra, utan snarare att varje medlem känner sig som en del av något större och starkare. Man kan lära sig färdigheter snabbare än normalt genom att till viss del tillgodogöra sig varandras kunnande, finna styrka i svåra situationer, etc.

Då någon söker påverka en RhabdoRanamördares psyke med magi eller våld, får denne göra motstånd med sitt dubbla PSY-värde genom att dra kraft från kollektivet. Om han ändå knäcks, bryter psyket samman och han blir helt avstängd från resten av världen innan han avslöjar vad utfrågaren vill veta.

### Shaguls Roll i RhabdoRana

Shagul lärde sig mycket om telepati och kollektivt medvetande då han delade sig i flera kloner för ett tjugotal år sedan. Av en händelse kom han att ”tjuvlyssna” till RhabdoRanas gemensamma tankar och insåg genast att han kunde utnyttja organisationen för egna syften. Under åren har han nästlat sig in telepatiskt och installerat sig själv som sektens högste ledare genom att röja några högt uppsatta konkurrenter ur vägen. Trollkarlen har dock bara kunnat nå RhabdoRana i Trakorien, inte cellerna på kontinentens fastland. Han har även styrkt sin position genom att frammana demonen Ghumgakks huvud (falskt, men det vet bara Shagul).

De lägre sektmedlemmarna känner varken till maktstriden i toppen eller Shagul.

### Shaguls order till RhabdoRana

Shagul kan ge fyra order per spelvecka till RhabdoRana. Dessa order kan riktas till en krets eller till flera eller alla kretsar, men de kan vara högst fyra stycken. Shagul kan enbart kommunicera med medlemmar som har FV 4 eller 5 i färdigheten Rhabdokonst (se nedan) och kan alltså inte direkt samtala med grupper som bara består av lägre medlemmar. Kommunikationen är telepatisk, men kan liknas vid kommunikation över radio, dvs. ingen av parterna kan tvinga den andra att svara eller läsa den andres tankar utan att det märks.

### Vad tycker RhabdoRana om Shagul?

RhabdoRana känner inte till Shaguls rätta jag, utan tror han är en högt uppsatt medlem i organisationen. Om trollkarlens infiltration avslöjas vänder sig medlemmarna med största säkerhet mot honom för att hämnas, kanske tillsammans med rollpersonerna. Eftersom RhabdoRanas olika kretsar inte känner varandra kan en enstaka krets avfalla och tvingas bekämpa de andra för att nå Shagul. På så sätt kan nya intressanta allianser uppkomma.

RhabdoRana på fastlandet misstänker antagligen att något underligt är på gång i Trakorien eftersom kontakterna brutits. Spelledaren kan slå för 30% per spelmånad att en cell från kontinenten kommit Shagul på spåren och börjar bekämpa hans styrkor på öarna. Kanske de söker kontakt med rollpersonerna om förutsättningarna finns.

## Sektmedlemmarnas egenskaper

Även om RhabdoRanas medlemmar får sina order från Shagul bör spelledaren spela dem som självständiga och intelligenta individer. De är vana att improvisera och fatta egna beslut. Rollpersoner kan inte vara sektmedlemmar.

RhabdoRanas färdigheter är för enkelhetens skull samlade till B-färdigheten ”Rhabdokonst”. Alla ledare har FV 4-5 och dirigerar cellens övriga medlemmar.

**Utseende:** En sektmedlem ser ut som vem som helst, men har alltid god fysik. Om han är på ett uppdrag bär han kläder som inte märks. En medlem av RhabdoRana kan vid närmare undersökning identifieras genom att underläppens insida är svart som tecken på samhörighet med demonen Ghumgakk.

I en kritisk situation måste en sektmedlem klara ett INT-slag för att inte instinktivt börja röra ögonen åt olika håll (se nedan).

Medlemmarna går ofta under kodnamn som Nidingen, Glommen, Arcona, Långe Jan och Anholt.

**Grundegenskaper:** (INT och KAR ska vara > 10. SMI, FYS och PSY ska vara > 15. Lägre värden slås om.)

```
STY   3T6 
INT   3T6 + FV Rhabdokonst 
STO   3T6 
PSY   3T6 + FV Rhabdokonst 
SMI   3T6 + FV Rhabdokonst 
KAR   3T6
```

```
FÄRDIGHET               FV RHABDOKONST (B)
                         1   2   3   4   5
Strid
Judo/ karate            10  12  14  16  18
Lie                     12  14  16  17  18
Dolk                    13  16  18  19  20
Kaststjärna/blåsrör     12  14  15  16  17

Övriga
Giftkunskap             11  13  15  16  17
Bluff                   16  17  18  19  20
Förhöra                  8  10  12  13  15
Teckenspråk (B)          3   3   4   4   4
Akrobatik (B)            3   3   3   4   4
Förklädnad              10  12  14  16  18
Gömma sig               14  15  16  17  18
Överlevnad              10  11  12  13  14
Hantera fällor          13  15  17  18  20
Klättra                 15  16  17  18  20
Hoppa                   12  14  15  16  17
Skugga                  15  16  17  18  19
Smyga                   15  16  17  18  19
Stjäla föremål          12  13  14  15  16
Kamouflage              14  16  18  18  18
Simma (B)                3   3   3   3   3
Spåra                   10  12  13  14  15

Speciella färdigheter (förklaras nedan):
Hammarslag              speciellt
Utbrytarkonst           12  14  16  17  18
Ormmänniska             12  14  16  17  18
Styrkesamling           lyckas alltid
Hypnos                   7  10  13  15  16
Snabbslående            nej ja  ja  ja  ja
Upptäcka fara           12  14  16  18  20
Finna dolda ting        12  14  16  18  20
Parera (speciell)       12  14  16  18  20
Antalet sektmedlemmar
totalt på Trakoriska
öarna (Det finns lika
många till på andra
platser på kontinenten) 40  20  10  7   4
```

### Hammarslag

Sektmedlemmarna har lärt sig utdela ett mycket hårt knytnävsslag helt utan ansats. Slaget utförs genom att motverkande muskelgrupper spänns maximalt, varefter de muskler som håller tillbaka kraften momentant slappas. Slaget är mycket användbart för att diskret slå ner någon där man inte vill väcka uppmärksamhet, eftersom ingen hinner uppfatta någon rörelse. Det krävs dock att angriparen kan lägga sin näve i direkt kontakt med offrets huvud, eftersom näven bara rör sig ett par centimeter i själva slaget.

Ett hammarslag ger alltid 4 KP skada + 2 KP tillfällig, bedövande skada som återfås efter någon minut. Använd stridssystemet i Expert och rikta skadan mot huvudet.

Slaget innebär en stor ansträngning på angriparens muskler, och det finns 10% risk att armen skadas genom sträckning eller sönderslitning. I detta fall halveras slagets kraft, och angriparens arm blir obrukbar 1T6 dagar.

Ett hammarslag utdelas bara mot en oskyddad punkt, vilket innebär att skydd inte hjälper såvida de inte är dolda eller magiska. Om offret inte har någon blottad punkt använder angriparen någon annan anfallsmetod istället.

### Utbrytarkonst och ormmänniska

RhabdoRanas mördare är mästare i att slå till och fly. De kan ta sig in genom trånga passager eller slinka ur bojor genom att haka loss kroppens ben från varandra, smörja in sig med fett och genom en överlägsen muskelkontroll. SL slår ett FV-slag för att se om manövern lyckas. Fummel innebär att mördaren nesligt fastnat och varken kommer hit eller dit. Utbrytning och ormkonst är ganska långsamt och tar 1T6 minut per boja respektive meter passage, dubbelt så lång tid om konsten ska utövas omärkligt.

Modifiering: passagen är 30⨉30 cm => ±0. För varje cm trängre eller vidare modifieras slaget med ±1.

### Styrkesamling

Sektmedlemmarna kan under några ögonblick få övermänsklig styrka genom att anstränga musklerna till det yttersta. Styrkan kan på så sätt under 2T6 SR ökas till det dubbla. Sedan effekten avtagit kommer styrkan dock att vara halverad under lika många timmar.

### Hypnos

Genom att hypnotisera svaga själar kan RhabdoRanas mördare få andra att överlämna budskap eller utföra enklare handlingar och sedan glömma vad de sett eller gjort. Den hypnotiserade uppträder normalt och kan tänka själv, men känner en stark motivering att utföra de order den fått under hypnos. En hypnotiserad utför inget som strider mot dess normala handlingssätt, men frågar heller inte efter närmare motiv. En typisk användning av hypnos är att låta en tjänare lägga en förgiftad frukt i sin herres fruktfat. Hypnotisören säger sig då vara en vän som vill ge tjänarens herre denna goda frukt som en överraskning.

Offret får ett PSY-slag mot hypnotisering. Om PSY-slaget blir perfekt eller hypnotisören fumlar förstår offret vad som är på gång. Hypnos kan bara utövas i lugn och ro, absolut inte i strid eller mot en fientligt inställd person.

### Snabbslående

Denna egenskap är samma som hjälteförmågan med samma namn.

### Upptäcka fara, Finna dolda ting, Parera (speciell)

Liksom kameleonter kan sektmedlemmar röra och använda ögonen oberoende av varandra. Detta ger dem en överlägsen förmåga att överblicka vad som händer, men kan också avslöja dem, eftersom de måste klara ett INT-slag i varje kritisk situation för att inte börja vingla omkring med ögonen på ett sätt som vanliga människor finner mycket uppseendeväckande. Då de rör ögonen som folk gör mest, har de FV 10 i upptäcka fara/finna dolda ting.

I strid kan de använda sin förmåga för att parera två olika handvapenattacker i samma SR.

## Mordmetoder

### Lie

Dödssymbolen med den obarmhärtige skördemannen vilken med sin lie mejar ner människorna som mogen säd, är gångbar även i jorisk tro (Se t.ex. ”Dödsängeln” i MB 1). RhabdoRana har utvecklat ett isärtagbart vapen som liknar en lie. Det består av en skära och två käppar. Delarna kan med lätthet passera som ett vanligt jordbruksredskap och en vandringskäpp, men bladets slipning — även skärans yttre kant är skarpslipad — och skruvgängorna avslöjar deras särart vid närmare undersökning.

Vapnet används vanligen för att bakifrån skära halsen av ett överraskat offer. Om skaftet är påskruvat blir räckvidden större, men skärbladet kan användas omonterat i trängre utrymmen. Ihopskruvat kan vapnet också användas som tvåhändigt huggvapen.

```
                Fattn. skada  längd  BEP  BV  Typ
Monterad lie,
hugg            2H     1T10     3     1    9   L
Skärblad        1H     1T4+2    1    0,5   9   L
```

### Strypartråd

Om strypartråd ska användas, måste angriparen komma bakifrån och lyckas med såväl Smyga som Gömma sig. Offret får normalt slå för Lyssna då mördaren smyger fram och för Upptäcka fara då snaran ska läggas runt hans hals. Om mördaren får snaran runt offrets hals tystas denne och förlorar 6 KP per SR. Dessa KP återfås en per SR om offret överlever, men vanligen håller mördaren kvar stryptråden tills KP är gott och väl under det negativa FYS-värdet, varvid den olycklige avlider.

Ett offer i snaran måste med sin SMI eller STY (välj det högsta) övervinna mördarens SMI + 5 på motståndstabellen för att komma fri.

### Fenixmyror

Fenixmyran är en ettrig centimeterlång insekt från Samkarnas regnskogsbälte. För att freda stammen mot myrslokar och andra glupska djur, har artens soldatmyror utvecklat ett spektakulärt försvar. Speciella körtlar i deras bakkroppar bildar två flytande ämnen, som kan blandas till en explosivt brännbar vätska. Komponenterna utsöndras av speciella körtlar och förvaras åtskilda inne i myran. Då den blir upphetsad och biter sig fast i något, spricker ett membran inne i djuret så att ämnena blandas och myran flammar upp. Den dör själv i elden, men skrämmer oftast iväg stammens fiende.

RhabdoRana odlar fenixmyror i hemliga trädgårdar och använder dem som varning eller som dödande vapen. Myrorna förvaras bedövade i burkar tillsammans med en tygbit indränkt i drogen sarassos löst i sylvoleum. Djuren kan på så sätt hållas vid liv ett par veckor, men blir inte aktiva förrän efter tjugo minuter sedan drogen avlägsnats.

**Användningssätt:** De aktiverade myrorna retas upp genom att burken skakas, varefter de omärkligt töms ut innanför kragen på offret i en folksamling, eller i sängen då han sover. För att lyckas överraska ett vaket offer, måste angriparen lyckas med Smyga och Stjäla föremål.

**Skada:** Varje SR slås 1T4 per myra på offret. En myra flammar upp på resultatet 1 och ger 1-2 KP skada. Rustning skyddar inte eftersom de myror som bits redan tagit sig innanför skyddet (de biter bara i levande hud). Rustning ger dock minskad CL motsvarande dess abs på angriparens Stjäla föremål då myrorna ska placeras ut. SL bör bedöma risken för att brännbara föremål som kläder m.m. tar eld, och slå ett lämpligt slag på motståndstabellen för detta.

**Försvar:** Varje person kan försöka avlägsna lika många myror som hans gruppvärde i SMI per stridfas. Upp till två personer kan hjälpa den olycklige på samma villkor. Vid ett lyckat SMI-slag har en myra tagits bort. Fummel innebär att myran flammar upp istället.

### Mustelon

Den vilda vargillern, eller mustelonen, har tidigare beskrivits i boken om Trakorien. RhabdoRana använder gärna dessa farliga rovdjur till att söka upp och döda sina offer. Metoden är särskilt användbar om man har ett klädesplagg, eller något annat som tillhört offret, så att mustelonen kan lära sig hata personen med samma lukt.

**Användningssätt:** Musteloner kan inte smugglas in i städernas folksamlingar, men väl släppas i närheten av offret, kanske i hans hus om natten.

**Skada m.m.:** Se Trakorienmodulen.

### Röd trädskorpion

Den röda trädskorpionen är ett osedvanligt otrevligt djur från Samkarna. Djurets utseende, beteende m.m. kan studeras i avsnittet **Stämningsbilder**.

**Användningssätt:** Trädskorpionen bedövar med nervgiftet i sin tagg, vilket den enklast gör när offret sover eller på annat sätt kan överraskas. Emellertid är den mycket kvick på korta sträckor och kan göra plötsliga skutt på en och en halv meter för att nå sin tilltänkta middag.

**Naturliga vapen:** Giftgadd 10. Giftet minskar offrets STY med (6T6—FYS) inom 1T6 stridsfaser efter ett lyckat stick. STY < 1 innebär att den drabbade är helt paralyserad. Styrkan återfås en poäng per minut. Varje trädskorpion på ett paralyserat offer gör 1T2 skada per SR genom att skära upp huden med sin vassa buk och gnaga med sina mandibler.

**Försvar:** *Zoologi* (svår) => Klart, rött ljus hypnotiserar skorpionerna en liten stund (de tror att ljuset kommer från en stridslysten hanne och intar försvarsställning under 1T6 SR).

### Stryparsporer

Jättegranmögel uppträder på barrträden i vissa dalar på nordvästra kontinenten under extremt fuktiga somrar. Möglet syns då som ett decimetertjockt ludd inne vid trädens stam. Jättegranmöglets sporer kan virvla upp vid blåst eller annan rörelse bland tråden och göra skogen livsfarlig, ty spormolnet framkallar svåra, astmaliknande anfall som kan kväva otursdrabbade vandrare. RhabdoRana samlar sporerna och använder dem som giftvapen.

**Användningssätt:** Något gram sporer packas i ett vasstrå och blåses i offrets ansikte när denne minst anar det. Alternativt hälls sporerna i en bräcklig, mindre behållare som kan krossas mot golvet bland flera tilltänkta offer.

**Skada:** Sporerna minskar offrets FYS med 3T6 inom 1T4 SR genom att lungornas luftvägar sväller igen. FYS minskar under de första fem minuterna med ytterligare en poäng per SR som man inte sitter helt stilla. Om offret lyckas upptäcka fara vid attacken halveras minskningen genom att man undviker att andas in. FYS<1 innebär att man inte kan andas alls och att man kvävs inom FYS/2 minuter. Fysiken återfås en poäng per minut (såvida man inte avlider).

**Försvar:** *Giftkunskap/botanik* (svår) => Kvävningen kan lösas genom att man andas in ångorna från lättflyktig olja, t.ex. lampolja, men detta ger i sin tur 1T6 KP skada som måste läkas på vanligt sätt.

### Stroberspindel

Stroberspindeln är en parasit från södra Krun. Den har för vana att uppsöka mörka hörn där den väntar på sitt offer. Då en varmblodig varelse rör sig i närheten utsänder stroberspindeln en serie ljusblixtar med sina ljuskörtlar. Blixtarnas frekvens kan utlösa ett epileptiskt krampanfall hos offret. Spindeln (egentligen är den en fästing) kan medan offret är utslaget hoppa fram till detta och i lugn och ro söka sig in i och bita sig fast i näshålan, där den och sedemera dess larver lever glada dagar tills de vuxit så mycket att de hoppar ut igen.

**Skada:** Stroberspindeln är obehaglig om den kommer in i näsan, men orsakar inte någon direkt skada. Den som betraktar ljuset från en spindel drabbas av epileptiska kramper under 1T20 minuter och minns efteråt ingenting. Klarar offret ett PSY-slag blir denne bara distraherad 1T4 SR (överraskas vid anfall, får ej slå för upptäcka fara eller finna dolda ting).

**Användningssätt:** RhabdoRana använder stroberspindlar för att slå ut ett offer de vill föra bort eller avliva utan motstånd. Spindeln förvaras i en burk på liknande sätt som fenixmyror.

**Försvar:** *Drogkunskap/medicin* => Stroberspindlar i näsan dödas genom och kan snytas ut efter en halvtimmes bastubad, där bastustenarna begjuts med olja från pyreterstjärna, en vanlig typ av prästkrage. Örten kan köpas torkad från de flesta droghandlare och dödar även vägglöss om man röker den inomhus.

### Splintersmaragd

Splintersmaragd är en dyrbar mineral som kan användas för att skänka ett offer en till synes naturlig död. Då man krossar en splintersmaragd flisas den upp i mycket små, vassa fragment som liknar kaktustaggar. Flisorna genomborrar lätt människohud och tränger in till blodbanorna genom offrets egna rörelser. I blodet binds ämnen till smaragdfragmentet som därmed växer i storlek och slutligen täpper till viktiga kärl i hjärtat eller hjärnan. Det krävs ett lyckat slag i Läkekonst (svår) för att upptäcka fragmenten vid en obduktion.

**Användningssätt:** Krossad Splintersmaragd kan hällas i offrets stövlar, innanför kragen eller i sängen, där denne själv gnider in dem i huden. Tänk på att själva vitsen med denna mordmetod är att ingen ska märka något ens i efterhand.

**Skada:** Klarar offret ett vanligt FYS-slag, har attentatet misslyckats och mördaren får försöka igen. Hur det än går, får offret i 75% av fallen klåda och inflammation där flisorna skadat huden. Det krävs ett mycket svårt slag i Läkekonst för att finna orsaken till denna klåda.

Om flisorna kommer in i kroppen drabbas offret efter 6 + 1T6 dagar av en serie blodproppar. Klarar han ett FYS-slag drabbas han av två veckors svår sjukdom och får permanent 1T6 nedsatt FYS och 1T4 nedsatt styrka, klarar han inte FYS-slaget dör han knall och fall, ofta i samband med ansträngning.

**Försvar:** Splintersmaragden löses upp utan att göra skada sedan den kommit in kroppen om blodet görs onormalt surt, t. ex. genom att offret äter uteslutande surkål eller dricker stora mängder surt vin den närmaste veckan.

**Pris:** En dos splintersmaragd kostar c:a 500 sm och kan bara köpas på svarta marknaden genom skumma kontakter.

### Svartblod

Det välkända giftet svartblod används ofta på pilar eller dolkar vid mer rättframma attentat. Se Magiboken sid. 38.

### Direkt attack

En direkt vapenattack från en eller flera sektmedlemmar utförs bara om man tror sig kunna tysta alla vittnen eller inga finns. Medlemmarna besudlar ogärna sina händer med offrens blod av religiösa skäl.

**Taktik:** Man anfaller uteslutande om man kan överraska och väljer ett ögonblick då motståndaren befinner sig i sämsta möjliga position, t.ex. med ljus i ögonen eller byxorna nere för att förrätta sitt tarv. Anfallet inleds gärna med en avledande manöver. Om man är ensam med offren på ödslig plats gör man sig ingen brådska utan försöker hålla motståndarna vakna genom skrämsel eller skenanfall tills dessa är uttröttade och ovaksamma.

Det händer att man placerar vingklippta träskbromsar (se *Trakorien*) nära offrens läger för att göra dem nervösa.

### Hyrda torpeder

Inte sällan betalar man ett lokalt gäng busar för att skrämma eller ta död på någon. Dessa motsvarar 1T2 busar eller vanliga tjuvar per offer enligt sid. 73 i expertboken. Busarna har fått bra betalt. Uppdragsgivaren är sällan sektmedlem utan ett hypnotiserat ombud.

### Giftiga kryp

Förutom de ovan beskrivna specialvarelserna kan man söka placera en giftspindel, skorpion eller liten giftorm på offret, antingen när denne sover, eller i en folkmassa. Krypen har 5 + 1T10 giftstyrka.

### Gyllenpollen

Gyllenpollen används mest som avledande manöver. Om en dosa antänds flammar den upp med ett skarpt, bländande ljus. Den som inte klarar ett svårt SMI-slag blir förblindad under 1T3 SR.

## Attackformer

Om spelledaren vill få ett hum om vilken utrustning ett visst gäng RhabdoRanamördare har, kan han använda nedanstående tabell. Tabellen behöver inte användas om Shagulspelaren sköter RhabdoRana. SL kan själv välja den attackform som verkar sannolik.

Improviserad attack — om en mördare får syn på sina offer helt oförberedd och inte kan få hjälp.

Förberedd attack — om mördarna misstänker eller vet att deras offer kommer till platsen, eller vet att dessa befinner sig i närheten, men inte exakt var.

Massiv attack — om mördarna har lokaliserat offren och hinner kalla på förstärkning och utrusta sig från en närliggande större stad.

SL kan lämpligen förbereda några attackstyrkor av olika slagkraft och kasta in dessa vid behov.

### Improviserad attack

**Antal mördare:** 1-2 st med Rhabdokonst 1-3

**Utrustning:** Dolk, 70% lie, 35% strypartråd, 30% tillgång till en kaststjärna med svartblod, 40% en dosa gyllenpollen.

### Förberedd attack

**Antal mördare:** 1-4 st med Rhabdokonst 1-4

**Utrustning:** Dolk, lie, strypartråd, en dosa gyllenpollen, 60% tre kaststjärnor/blåsrörspilar med svartblod. 60% burk med tio fenixmyror eller två rör med stryparsporer, 30% liten giftorm eller en dos krossad splintersmaragd. 50% man hyr busar som anfaller rollpersonerna.

### Massiv attack

**Antal mördare:** 4 + 1T4 st med Rhabdokonst 1-4 + 1 ledare med Rhabdokonst 5

**Utrustning:** Dolk, lie, fem kaststjärnor eller blåsrörspilar med svartblod, tre rör med stryparsporer, 60% burk med stroberspindel eller två dosor gyllenpollen, 60% burk med fenixmyror eller en dos krossad splintersmaragd eller en liten giftorm, 75% två attackdresserade musteloner eller 3 + 1T10 röda trädskorpioner i sällskapet, 30% tillgång till 1T6 vingklippta träskbromsar, 50% man söker hypnotisera någon oskyldig person som rollpersonerna känner, 50% man hyr busar att anfalla rollpersoner (detta kan vara en avledande manöver för att se vad rollpersonerna har för motvapen).

## RhabdoRanas styrkor vid spelets början

**Från början förfogar Shagul över:**
4 st sektmedlemmar med FV 5
7 st sektmedlemmar med FV 4
10 st sektmedlemmar med FV 3
20 st sektmedlemmar med FV 2
40 st sektmedlemmar med FV 1
2 st baser

## Förslag på placering

```
              FV: 5 4 3 2 1
SAPHYNA
Saphynerkretsen
  Gudiena         — — — 2 3
  Gaz Ulul        1 — 1 2 4
  Frimbole Olvi   — — — — — Shaggira

PALAMUX
Moskoriska kretsen
  Famaruhl        1 — 2 2 3
Kishaterkretsen
  Krima           1 1 1 2 1
  Brosma          — — — 1 4 Bas
Lasemosikretsen
  Maravelda       — 1 1 2 2
Natrolerkretsen
  HOXOH           — 1 — 1 2 Klon

PARATORNA
Tricilverkretsen
  Tricilve        1 1 1 2 4 Klon
  Hiltre          — — — — 5 Bas
Kryfferkretsen
  Karnald         — 1 1 1 2
Ruhlerkretsen
  Fanzimle        — 1 1 1 1

TRINSMYRA
Milackerkretsen
  Rakma           1 — 1 2 4 Klon
  Vumbra          — — — 1 3
Runglerkretsen
  Ard Gachlaf     — 1 1 1 2
```
