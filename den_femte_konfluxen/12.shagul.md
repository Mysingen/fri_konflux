<title>Shagul - Den femte konfluxen</title>

# 12. Shagul

Det här avsnittet handlar om vad trollkarlen Shagul vet, kan och vill. Det ger användbar information oavsett om SL eller en spelare styr trollkarlen.

### Äventyrarna och Melealina

Shagul har länge försökt döda en grupp äventyrare som allierat sig med alvsierskan Melealina. Gruppen utgör enligt bergets Ranz profetia ett direkt hot mot trollkarlen och mot hans planer att dominera den femte konfluxen, ödespunkten i tid och rum som hastigt närmar sig. Shaguls bundsförvant, demonen Ebharing, lyckades nästan göra slut på sällskapet i de grå hallarna utanför världen, men besegrades innan han kunde utdela dödsstöten av en mäktig men okänd varelse formad som en tjur av kristall. Nu har äventyrarna återvänt till spelvärldens universum med minst två kraftigt magiska föremål som Shagul kan förnimma men inte lokalisera eller identifiera. Han vet bara att föremålen, när spelet börjar, för någon timme sedan fördes in i världen nära byn Frakudd på Palamoxi ödsliga och stormpiskade västkust.

### Kung Ottars folk och Clusta Noba

Sedan kung Ottar av Cruri väcktes ur sin åttahundraåriga sömn har Shagul haft en ställning som hovets rådgivare i staden Fari-Nhata. I praktiken har han styrt Cruris vandöda arméer, men Ottars fem generaler tar bara order från kungens egen mun. Med listigt tal har trollkarlen övertygat kungen om riktigheten i sina åtgärder. Som självutnämnd livmedikus har han därtill avrått kungen att dricka från jordblodkällan och istället medicinerat honom med vissa pulver från Traxilmes violetta öknar, vilket ytterligare har fördunklat monarkens hjärna. Det har därmed blivit lättare men också mer tidsödande att styra kungen. Ottar håller hov i den nybyggda staden Fari-Nhata vid jordblodkällan. Staden ligger i en djup klippskreva med bara två ingångar: den starkt befästa mynningen och en hemlig gång som Shagul ställt iordning som flyktväg, bemannad med odöda under hans kontroll och preparerad för att tillfångata eventuella inkräktare. Högt ovanför Fari-Nhata har Shagul ett näste från vilket han spanar mot stjärnor och omvärld med hjälp av FJÄRRSYN.

En allvarlig begränsning hos de vandöda Crurerna är att de inte kan lämna Marjuri mark eftersom den uråldriga besvärjelsen *Landkennings lagoband* bara verkar på land som inte bryts av vatten. För att kunna inta den lilla holmen Clusta Noba, där konfluxen enligt Shaguls egna beräkningar kommer att äga rum, har de därför tvingats fylla sundet mellan öarna med sten, ett arbete som snart är avslutat och som med all säkerhet kommer att mynna ut i hårda strider med stridsmunkarna på ön för att besätta konfluxen. När han väl kommer till ön tror sig Shagul kunna pejla in konfluxen mer noggrannt under den sista månaden. Kan han dominera konfluxen med Ebharing i sin hand är framtiden hans.

I sin lönngång har Shagul gömt Ottars ovärderliga kungakrona tillsammans med andra guldskatter från Cruri. De finns i en djup kammare där luften söver alla som måste andas. Shagul själv och hans odöda ägnar sig inte längre åt sådant onödigt trams. Shagul har inbillat kung Ottar att de som stulit hans skatt finns på Clusta Noba och att ön tillsammans med Marjura utgör hela världen. Bara kungen erövrar ön ska han bli världshärskare .

Häxan Rirba, kung Ottars hovmagiker, ligger bakom den kraftfulla besvärjelsen *Landkennings lagoband*, som hållit Cruri vid liv under åttahundra år. Hennes list ska inte underskattas även om tiden gnagt hennes illa och hon kan mycket väl spela dummare än hon är. Rirba är en kollega Shagul gärna skulle nämna med beundran sedan han väl satt en kniv i hennes rygg och bommat igen porten till dödsriket. Shagul vågar emellertid inte röra henne eftersom han tror att Landakennings lagoband är knuten till hennes person. Efter konfluxen blir allt annorlunda, men tills dess får han nöja sig med att hålla henne under uppsikt.

### Konfluxens två punkter

Paradoxen med en andra konfluxpunkt i Trakoriska sjön återstår — en andra punkt är definitionsmässigt omöjlig. Shagul har ännu inte hittat någon förklaring eller något fel i sina beräkningar, men håller för säkerhets skull kvar kloner och styrkor i Trakorien. Tecknen kan förväntas klarna ju närmare konfluxen man kommer.

### RhabdoRana och nekromantikerna norr om Palamux

Mördarligan RhabdoRana har decimerats och tappat i kraft. SL kan räkna med att antalet kvarvarande medlemmar under Shaguls kontroll motsvarar den ursprungliga Tricilverkretsen från *Oraklets fyra ögon* och att inga kontakter längre finns med kretsar på Trinsmyra eller Saphyna. En Shagulklon har direkt tagit över ledarskapet över de återstående mördarna och fabricerat en falsk Ghumgakk — RhabdoRanas skyddsdemon — genom att anlita den betydligt kraftlösare demonen Faglang med det stora fula huvudet. Sedan nekromantikerna på öarna Lumaria, Manovga och Chrachz norr om Palamux ställde sig under Shaguls ledarskap har de lovat skicka barbartrupper till Marjura. Shagul räknar med 500 mans förstärkning och ett par skepp ska komma per vecka. Dessa trupper kan direkt sättas in mot Clusta Noba utan att vänta på stenbron.

### Stegos

Den nyvaknade ön Stegos, vars flotta besegrade det heliga Kishatet, är en ny maktfaktor i Trakorien. Shagul har fortfarande dålig insyn i landet. Dess kung, Arn Dunkelbrink, ska enligt Ranz profetior dominera Trakoriens framtid. Emellertid är Stegos inget omedelbart hot tack vare de politiska stridigheter som för tillfället förlamar landet. Stegos tjänar dessutom som distraktion för de andra makterna i området och kan därför lämnas till senare. Ön ligger dock farligt nära den mystiska konfluxpunkten i Trakoriska sjön.

### Ransarderna

I *Kristalltjuren* erbjöds Shagul en allians med ransarderna som invaderat Trakorien. Shagulspelaren avgör själv hur han vill ställa sig till detta. Det finns ingen anledning att misstänka svek — ransarderna har allt att vinna på en framtida bundsförvant för att säkra sina positioner i Trakorien. Detta är i sin tur nödvändigt för att öppna handelsvägarna till Kopparhavet som är deras huvudsakliga intresse. Ransarderna räknar naturligtvis med att dominera området, men den saken kan Shagul i lugn och ro rätta till efter konfluxen.

En oroande faktor är att ransarderna enligt ryktet skickar en flottstyrka till Marjura under Trugdan Järnbuks befäl. Detta eftersom ransardernas egna astrologer sett konfluxen närma sig. Flottstyrkan kan nog komma till pass vid strider mot andra nyfikna, men konfluxen vill trollkarlen ha för sig själv. Saboterar han flottan eller på annat sätt blir för angelägen, drar han bara uppmärksamhet till konfluxen som han helst vill att ransarderna ska strunta i.

### Ebharing

Demonen Ebharing har varit svårmodig i sitt tvåhandssvärd ända sedan nederlaget i de grå hallarna. Han har svurit att inte smaka annat blod förrän han genomborrat Melealinas levande hjärta. Efter att två gånger ha lurats på denna fröjd har demonen drabbats av en våldsam lust att döda alvkvinnan, för demonen en erotisk besatthet. Shagul oroar sig för att Ebharing inte ska kunna koncentrera sig på den femte konfluxen om han inte får sin längtan stillad. Shagul tror sig nu veta att demonen kommer att manifestera sig i spelvärlden som en svår sjukdom. Pesten kommer att skona eller ödelägga enskilda människor eller länder som Shagul behagar. När Ebharings ska inträda i vår värld tvingas han avslöja sitt riktiga namn på Det höga språket. Shagul räknar med att kontrollera demonen genom att hota sprida namnet i Multiversum. Med döden i sin hand kommer Shagul att kunna lägga område efter område för sina fötter.

### Klonernas ökade självständighet

Shaguls återstående kloner har vuxit till sådan självständighet att de inte längre är beroende av jordblodkällans sammanhållande verkan. De skulle nu kunna överleva och agera även om källan sinade.

### Cruris historia och Staden Krau-Ki

Shagul känner till huvuddragen i Cruris historia, inklusive berättelserna om jorddragaren och multimandalan i grova drag. Crurernas fördömda stad Krau-Ki har trollkarlen med ganska stor säkerhet lokaliserat inne i den smältande glaciären. Ottars undersåtar knackar sig in mot den genom isen, ett arbete som bör kunna avslutas inom några veckor. Shagul ser fram emot att plundra staden på dess artefakter och pergament vilka med all säkerhet kommer att öka hans makt och kunnande.

## Shaguls egenskaper

Nedanstående bygger vidare på de egenskaper som beskrivs i *Oraklets fyra ögon*.

### Klonernas självständighet

Shaguls kloner är inte längre beroende av jordblodkällan. Alla kloner har minst hälften av trollkarlens totala FV i magiskolor och PSY. Den klon som är närmast jordblodkällan eller bär med sig färskt jordblod har fullt PSY och skolvärden. Shagul kan detektera det sista jordblodet på samma sätt som blodsbröderna och Keriaka.

### Detektion av magi

Shagul märker omedelbart när någon använder nekromanti på Marjura. Han kan lokalisera riktning och avstånd ±1%. Han kan i stora drag avgöra besvärjelsens effektgrad och nekromantikerns färdighetsvärde i skolan.

Shagul märker omedelbart när någon kastar besvärjelser närmare jordblodkällan än fem kilometer. Han kan lokalisera riktning och avstånd ±1%. Han kan i stora drag avgöra besvärjelsens effektgrad och magikerns färdighetsvärde i den skola som används.

Shagul märker omedelbart när Rirba kastar besvärjelser på Marjura eftersom hennes stil är ålderdomlig och unik. Han kan lokalisera riktning och avstånd ±1%. Han kan i stora drag avgöra besvärjelsens effektgrad.

Om och när Blåbite dras ur Kmeards panna i Krau-Ki känner Shagul att ett vapen mäktigare än Ebharing kommit in i spelvärlden. Han kan lokalisera riktning och avstånd ±1% vid detta tillfälle, men kan inte detektera vapnet senare.

Om SL vill gynna Shagulspelaren, till exempel för att höja spänningen, kan någon av trollkarlens utomvärldsliga kontakter vid ett lämpligt tillfälle avslöja att den som besitter landakenningens starkaste vapen blir insläppt i Store Stenfar och att slottet dör om vågon vandöd eller odöd kommer in i det.

## Rirbas smutsiga planer

Om det passar med spelet och SL så önskar, kan Rirba föreslå Shagul ett smutsigt dubbelspel riktat mot rollpersonerna. SL bör dock komma ihåg att Rirba hela tiden räknar med att lura även Shagul och håller inne med detaljer som det passar. Hon ser Shagul som ett betydligt större hot mot hennes framtid än rollpersonerna och går med honom bara för att invagga honom i säkerhet. Ser hon en chans att för alltid bli av med trollkarlen byter hon sida utan att tveka.

### Rirbas förslag till Shagul

Rirba berättar valda delar vad hon vet (se Rirbas personuppgifter, Crurernas historia samt inledningen till äventyren om jorddragaren, Krau-Ki och Fari-Nhata). Häxan har en plan. Shagul skulle kunna hinna först till mandalan i Isakra, lägga beslag på den innan äventyrarna kommer dit och sedan vänta på dem och deras magiska föremål. Nackdelen är att äventyrarna antagligen vet saker som Shagul och Rirba inte känner till, exempelvis hur föremålen ska användas och vad som ska göras med mandalan sedan den är korrigerad.

Det kan finnas ett enklare sätt att göra sig av med konkurrenterna. Varför inte låta dem göra jobbet innan de röjs undan? Låt dem korrigera mandalan och föra den till Marjura, vilket Rirba är övertygad om att de kommer att göra. Med Shaguls tillåtelse vill Rirba gillra en fälla för dem. Hon vill kontakta dem och erbjuda dem sin hjälp mot Shagul under förevändning att hon ogillar trollkarlens dominans över kung Ottar. Hon vill berätta om jorddragaren och låta äventyrarna installera den nya mandalan i kristallgrottan så att konfluxen åter kan enas — konfluxens enande ligger även i Cruris och Shaguls intresse. Därefter kan sällskapet tas tillfånga och Ebharing kan få hugga in på den alvkvinna han så hett åtrår. Sedan resten av sällskapet offrats till demonen, kan Cruri i lugn och ro dominera konfluxen, manövrera ut de återstående konkurrenterna och än en gång bli en stormakt med Shagul och Rirba som hjärnor bakom kung Ottar.

Rirba råder för övrigt Shagul att köpa eller uppbringa skepp för att föra mänskliga trupper från Manovga, Lumaria och Chrachz till Marjura. De kan behövas för att slå ner de andra flottstyrkor som sannolikt kommer att dras till konfluxen som flugor till honung.

Hittar Shagul mandalan före äventyrarna bör han inte stjäla den utan försöka placera en spion som kan följa med sällskapet och pumpa dem på information.

### Vad är haken?

Beroende på hur skicklig Shagulspelaren är, kan SL med lämplig tydlighet påpeka nedanstående.

* Rirba har aldrig visat denna intelligens eller vilja att samarbeta med Shagul tidigare. Varför gör hon det nu?
* Hur uppriktig är egentligen Rirbas vilja att dela platsen som Ottars rådgivare med Shagul? Mäktiga trollkarlar har knappast för vana att dela med sig av sin makt.
* Hur mycket mer vet Rirba som hon inte berättar?
* Det ligger mycket i vad Rirba säger. Som skicklig nekromantiker kan Shagul läsa viss uppriktighet mellan raderna i hennes ord. Samtidigt anar han att hon inte säger allt.

Shaguls slutsats bör bli att Rirba med största sannolikhet försöker lura honom. Inget hindrar dock att trollkarlen spelar med så länge det passar, hela tiden på sin vakt mot förräderi. Shagul har ändå ett klart övertag. Han är säker på att Ebharings föredrar honom framför häxan, han har trupperna från barbaröarna till sitt förfogande liksom några RhabdoRanamördare, sina kloner och demonen Shaggira. Han är dessutom övertygad om att kung Ottar överhuvud taget inte skulle klara av ett dubbelspel mot honom.

## Shaguls död

Profetian Vox Ranzina förutsäger Shaguls död. SL bör dock komma ihåg att profetian är uppfylld så snart en Shagulklon dött på lämpligt sätt och att profetian faktiskt kan gälla någon helt annan. Annars kan ju äventyrarna få det stora nöjet att ta sin ärkefiende av daga flera gånger, men då bör det ske enligt profetians strof:

> *Anletet känner den bane som kommer
> svärdet bidar i svaga fingrar
> Lik lansetten glider ljudlös
> spetsig ramm mot hjärterum*

### Förslag till hur Shagul kan dö

#### Inadrel

Inadrel kan dra in en Shagulklon i källan om han kommer för nära. Shagul kan inte stå emot källans kraft utan förbränns omedelbart.

#### Ghumgakks huvud

För att behålla sina återstående RhabdoRanamördare har Shagul ställt i ordning en underjordisk tempelkammare i Trakorien och anlitat anlitat demonen Faglang att spela Ghumgakks roll. Demonens osedvanligt fula huvud sticker upp ur golvet i kammarens mitt.

Ghumgakk själv kan sluka Faglang underifrån och sticka upp sitt riktiga huvud. Nästa gång Shagul kommer in snärjer Ghumgakk honom med sin tunga och slukar även honom.

#### Äventyrarna med Blåbite

Äventyrarna såg Shaguls rätta ansikte i *Svavelvinter*, vilket kvalificerar dem som bödlar. Versens lansett (egentligen en kirurgisk klinga) kan vara Blåbite som genomborrar trollkarlen.

#### Ebharing

Ebharing drar med sig en Shagulklon om han tvingas bort från spelvärlden i Damgambit. Om Ottar förklarar Shagul fredlös och trollkarlen smiter med Ebharing, kan svärdet arrangera en olycka så att tjuven spetsas.

#### Andra förslag

Andra förslag är att Didra/Elmsum får sätta en dolk i vitala delar från ryggsidan, att en klon blir så självständig att den ångerfullt vänder sig mot sina bröder, att RhabdoRana mördar trollkarlen eller att det blå barnet omfamnar och därmed dör tillsammans med klonen.