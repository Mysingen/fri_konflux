
<!DOCTYPE html">
<head>
<meta charset="utf-8">
<style> @import "../style.css"</style>
</head>

<div id="nav" class="nav"></div>
<script async type="text/javascript" src="../nav_data.js"></script>
<script async type="text/javascript" src="../nav.js"></script>
<div class="content">

<p><title>Staden Isakra med Etemenankitemplet - Den femte konfluxen</title></p>
<h1 id="04-staden-isakra-med-etemenankitemplet">04. Staden Isakra med Etemenankitemplet</h1>
<p>Isakra på Trinsmyra är Trakoriens nordligaste stad och därtill en av de allra äldsta, grundad för tusen år sedan av kolonister från det marjuriska kungariket Cruri. Från början hette staden Esach-Rha, vilket senare blev Esakra och slutligen Isakra.</p>
<p>Isakra ligger i stormbältet som piskar Trakoriska Oarnas allra nordligaste delar. Det bistra klimatet medger inga odlingar, men befolkningen försörjer sig på valfångst, gott fiske och handel. Trots sitt obekväma läge är staden en samlingspunkt för köpmän från barbartrakter som Rung, Kargom och Orghin. Deras skepp vågar sig inte närmare civiliserade länder av rädsla för att uppbringas. Som säte för alltemplet Etemenanki är staden helt öppen. Den förvaltas av etemenankernas riddarorden och hör inte till något rike.</p>
<h3 id="oversiktskarta">Översiktskarta</h3>
<h4 id="0-hamninloppet">0. Hamninloppet</h4>
<p>Den djupa fjord som utgör Isakras hamnbassäng har ett smalt inlopp mellan två åttio meter höga, lodräta klippor. De går under beteckningen <em>koljärnsystrarna</em>, enligt legenden två förstenade jättekvinnor som ensamma bebodde Trinsmyra i urtiden. Medlemmar av <em>pelikansekten</em> brukar hålla rituella, nattliga elddanser på toppen av den norra klippan och avsluta med komplicerade simhopp ner i de kalla bränningarna framåt småtimmarna. Huruvida de försöker flyga eller bara slå så många saltomortaler som möjligt på vägen ner är osäkert, eftersom få av dem som hoppar dyker upp igen.
Det smala inloppet gör hamnen säker för alla havsstormar, men försvårar samtidigt infarten, speciellt i hård nordanvind. Mången oskicklig kapten har under århundranden ränt in klipporna och dukat under med hela sin last och besättning. Man har till och med haft öppen vadhållning inne i staden när ett långväga skepp närmat sig i hårt väder.
Man kan inte ankra i de stormiga vattnen utanför hamnbassängen.</p>
<h4 id="1-lodfallet-och-kedjan">1. Lodfallet och kedjan</h4>
<p>Hamninloppet kan stängas av med en mycket grov kedja som spänns mellan koljärnsystrarna. Kedjan tjänar inte som försvar mot anfallande flottstyrkor, vilket man lätt kan tro. Isakra är en öppen stad där alla gäster hälsas lika välkomna. Staden har heller aldrig angripits, inte ens av isbarbarer, antagligen för att inte skrämma bort handeln på orten. Kedjans uppgift är istället att hålla kvar valar som förirrat sig in i hamnen eller lockats in av sirender.</p>
<p>Kedjan manövreras via <em>lodfallet</em>, en urgammal mekanism på nordstranden. Tunga lod hissas med stor möda upp genom att oxar drar runt ett gigantiskt kuggverk.</p>
<p>Genom den tre timmar långa proceduren slappas kedjan och blir hängande långt under ytan så att båtar och valar kan passera. Där ligger den för det mesta. När inloppet ska blockeras far loden falla och kedjan spänns med ett ryck. Från den grova kedjan hänger mindre kedjor med vassa hullingar ner i vattnet så att valarna inte kan simma ut på djupet.</p>
<p>Valfångsten är viktigare än allt annat för folket i Isakra. Om utkiken signalerar för valar i hamnen släpper man allt ur händerna för att delta i jakten. Under sådana dagar upphör all handel. Den som önskar mat i staden far söka sig ner på stranden där stora soppkok puttrar gratis för den som vill ha. En ofta berättad historia förtäljer hur baron Visimar da Baralorgia kom seglande till Isakra med sin lustjakt och råkade befinna sig i hamninloppet just som kedjan spändes sedan ett ovanligt rikt valstim passerat. Kedjan fick tag under kölen och slungade både baron och båt så högt att han fastnade på den södra koljärnsys-terns topp. I klart väder kan man från staden fortfarande se vraket uppe på klippan. Det sägs att baronen vägrade lämna sitt skepp och ännu lever däruppe som en vitskäggig eremit. Han lär till och med sätta segel varje dag.</p>
<h4 id="2-djuphamnen-med-tullholmen">2. Djuphamnen med tullholmen</h4>
<p>Stora fartyg seglar ofta in i Isakra för att bunkra mat och vatten inför långfärder norrut eller österut. Eftersom innerhamnen är för grund för oceanfararnas köldjup ankrar de upp vid tullholmen och besättningen tar sig iland via jollar eller på de lastpråmar som finns att hyra. Tull holmen har sitt namn sedan de galna Milackernas välde, och hyser det utmärkta värdshuset ”Den blöta näsan”, men varken tull eller inspektion förekommer längre.</p>
<h4 id="3-pramhamnen">3. Pråmhamnen</h4>
<p>I pråmhamnen skeppas varor iland och här bedrivs en stor del av stadens handel. Landvägen till Isakra är mest en rösad led som inte lämpar sig för annat än klövjedjur. De flesta varor kommer därför via båt.</p>
<h4 id="4-etemenankitemplets-med-kastellet-yotta-stormporten-och-rakmakolonnaden-och-dvarggrottorna">4. Etemenankitemplets med kastellet Yotta, Stormporten och Rakmakolonnaden och dvärggrottorna</h4>
<p>Hela norra hamnberget hör till Etemenakitemplet. Berget och templet liksom allt och alla som finns på berget anses i sin tur höra till gudarna. Bergets krön är belamrat med ett gytter av mindre eller större kapell till olika gudars ära. Bebyggelsen omtalas som templets första eller översta krets. De lägre kretsarna finns inne i själva berget, dit man kommer genom Stormporten som bevakas av Etemenankerriddarna i Yottakastellet. Nära Yottakastellet finns också tempeldvärgarnas vackert utformade boningar.</p>
<p>Rakmakolonnaden är en triumfport som uppfördes åt furst Ctagon av Milacke för åttahundra år sedan. Bågens överstycke bars ursprungligen upp av tretton mästerligt skulpturerade krigarstatyer, men om rollpersonerna aktiverade statyn Nekromorbus i Oraklets fyra ögon finns bara tolv statyer kvar och en bit av bågen har rasat.</p>
<h4 id="5-kalva-fors-med-vattenhjulet-och-linbanan">5. Kalva fors med vattenhjulet och linbanan</h4>
<p>Det snabbaste sättet att ta sig från hamnen upp till Yottakastellet är med linbanan som aldrig står stilla. Linbanan kan med sina rymliga korgar bära ett följe på trettio personer och drivs av ett stort vattenhjul nedsänkt i Kalva fors. Forsen störtar utför berget i en serie branta fall som är berömda för sina flygande laxar. Entusiastiska jägare reser till Kalva fors ända från Magilre för att skjuta lax med armborst. Köttet ska smaka som en blandning av tjäder och forell. Det läckra djurets föds med pepparkorn inbakade i musklerna, till vilken nytta för djuren själva är ännu oklart.</p>
<h4 id="6-sirendernas-klippa">6. Sirendernas klippa</h4>
<p>Allra högst i rang bland stadens innevånare står de skickliga sirenderna, sångare som lockar in valar i hamnbassängen med sin röst. Nere vid havet finns en speciell platå med stensäten och olika grova bronsrör som leder ner under vattnet. Sångarna sitter på sätena och bölar ner i vattnet för att locka till sig valar. Tävlingar i valsång hålls regelbundet och är stora folkfester.</p>
<h4 id="7-fanborgen">7. Fanborgen</h4>
<p>Det närmaste man kommer en stadsgarnison är soldaterna i fanborgen, som snarare är ett fast soldatläger än en borg. Seden bjuder att varje större resesällskap ska ställa några av sina deltagare till fanborgens förfogande som en slags hedersvakt och ordningsmakt. Vakterna utrustas med en speciell tunika som de får behålla som tack för hjälpen. Rika köpmän eller sällskap utan soldater betalar istället sold för några soldater. Enligt seden ska de krigare som tjänat i borgen lämna sitt hemlands standar på murarna. De många fanorna har givit borgen dess namn. En handfull Etemenankerriddare tjänar som officerare i fanborgen.</p>
<h4 id="8-pilgrimernas-lagerstad-lilla-varlden">8. Pilgrimernas lägerstad — ”Lilla världen”</h4>
<p>Pilgrimer av de mest skilda raser och övertygelser vallfärdas ständigt till alltemplet. Därför kan man träffa nästan vilka exotiska varelser som helst i staden. En speciell stadsdel finns avsatt för troende gäster där de kan slå upp sina tält eller bo i enkla gästgiverier som Etemenankerriddarna driver. Platsen kallas ”Lilla världen”. Här kan man äta exotisk mat såsom jästa calamaretter eller halstrade sursvinsläppar, höra skvaller från Kopparhavet eller köpa droger från Solunas öknar, så potenta att deras behållare pulserar som levande hjärtan.</p>
<p>Förutom pilgrimer brukar barbariska handelmän kampera i Lilla världen eftersom de där tror sig kunna smälta in i den brokiga mängden. De är ovana vid städernas trängsel. Man känner igen dem på deras flackande blickar och på varulagren de överallt släpar med sig.</p>
<h4 id="9-trastaden-med-fiskebodar">9. Trästaden med fiskebodar</h4>
<p>Närmast vattnet ligger ett gytter av små träkåkar och båthus. Här landas fiskarnas fångster. Varje morgon ordnas marknad med fisk, valrossflott, fårkött och annat ätbart. Kvarteren är enkla med sovbaracker och hamn-krogar för jägare och sjömän.</p>
<h4 id="10-vavarnas-gomstalle">10. Vävarnas gömställe</h4>
<p>Vävarna har gömt sig i hamnen, i en fiskebod som ägs av sektledaren Primamus bror, en gammal soldat och fiskare vid namn Snodegald. Snodegald har svårt att ta de heliga männens ängslan på allvar även om han liksom de finner vävens beteende märkligt. Primamus har krävt att broderns kustseglare ständigt ska ligga klar för omedelbar flykt om gömstället avslöjas. Detta innebär att den inte kan användas till fiske, vilket är en källa till ökande irritation.</p>
<h4 id="11-stenstaden">11. Stenstaden</h4>
<p>I stenstaden högre upp mot land bor de mer välbärgade köpmännen, prästerna och riddarna.</p>
<h4 id="12-vagen-mot-milacke">12. Vägen mot Milacke</h4>
<p>Den enda vägen från Isakra följer kusten ner mot Milacke. Den är alltför ojämn för vanliga vagnar. Man färdas till fots, på åsnor eller i de sexhjuliga bergsvagnar som dras av klippkrälare, en boskapsras med klor istället för klövar. Färden till Rakma tar ungefär fem dagar.</p>
<h4 id="13-ullspinneri">13. Ullspinneri</h4>
<p>Isakras andra näring bortsett från fisket är fårhållning. Herdarna i trakten äger tillsammans ett ullspinneri där man klipper får, bereder ull, väver tyger och tillverkar och färgar kläder. Spinneriets hantverkare utgörs av mycket skickliga kvinnor. Man använde en egen hemlig metod att impregnera ullen så att den blir vattenavstötande och förmår tillverka en tråd som är jämnare, starkare och tunnare än i andra trakter. Yllekläder från Isakra hålls därför högt i värde av fiskare och vandrare. Garnet är eftersökt av tapetvävare och möbelstoppare i hela norra kontinenten.</p>
<h4 id="14-betesmarker">14. Betesmarker</h4>
<p>Ängar och bergssluttningar runt Isakra utnyttjas som betesmarker för får.</p>
<h2 id="nagot-om-etemenankitemplet">Något om Etemenankitemplet</h2>
<p>Isakras hamnbassäng skyddas i norr av ett taggigt bergmassiv som tycks vara sammanbakat av en mängd olika bergarter. Hela klippan är genomsatt av passager, grottor och underjordiska vatten. Denna klippa har förklarats helig av så gott som alla kända religioner och står öppen för alla gudadyrkare. Den som vill får anlägga ett kapell på platsen, men måste följa templets regler och etemenankerriddarnas anvisningar. De som bryter mot bestämmelserna kan avvisas, om nödvändigt med våld.</p>
<h4 id="regler-i-templet">Regler i templet:</h4>
<ul>
<li>Inga religiösa aktiviteter som stör grannarna (riddarna har förstås sökt undvika konflikter redan i planeringen och inte lagt mediterande munksekter intill vilda trumslagare).</li>
<li>Intelligenta varelser får inte hållas fängslade eller offras i templet. (Sannolikt bryts denna regel ibland, men i så fall under största diskretion)</li>
<li>Inga låsta dörrar i templet. Alla har rätt att gå överallt så länge de respekterar de religiösa sedvänjorna i respektive kapell.</li>
<li>Inget bråk i templet. Alla tvister tas upp till doms i ett råd där representanter för de största religionerna deltar.</li>
<li>Av alla gåvor och investeringar i Etemenankitemplet ska tionde lämnas till etemenankerriddarna för templets räkning.</li>
</ul>
<h3 id="templets-organisation">Templets organisation</h3>
<p>Templet förvaltas sedan urminnes tider av Etemenankernas riddarorden, men inte ens riddarna själva påstår att de byggt templet. De tog bara på sig en nödvändig uppgift, när de många pilgrimerna på platsen började trängas och slåss om de heliga utrymmena. Riddarna är sällan födda på platsen. De söker inträde i orden eller kallas till broderskapet på rekommendation av betrodda kyrkofäder ute på kontinenten.</p>
<p>När äventyrarna kommer till templet finns där åttio riddare. Hälften av dessa är medelålders eller gamla krigare medan resten är lärda, munkar eller präster. Tjugo stycken är kvinnor och de andra är män. Broderskapets medlemmar är ganska gamla i genomsnitt och de yngsta är ca trettio år. Ordensmästaren fungerar också som borgmästare i staden.</p>
<h3 id="templets-sekter">Templets sekter</h3>
<p>Hundratals sekter trängs i templet. Dessvärre medger inte utrymmet att de beskrivs här, men SL kan vid behov plocka religioner från andra moduler eller själv fantisera efter behov och förmåga.</p></div></div>